---
title: DRUHÉ DĚJSTVÍ
contentType: drama
---

<section>

_Týž pokojíček, totéž otevřené okno, ba i totéž slunce venku, a nebýt všetečného pána na konci aktu, hráli by v něm i stejní lidé jako v prvním._

## 1\. výstup

_HORA a LOJZIČKA._

_Když se vytáhne opona, není na scéně nikoho. Uličkou přejde kluk, který si hvízdá určitě poslední výrobek Prahy a venkova. Pak vběhne HORA a hned ke kuchyni._

> ****HORA**: Lojzino, Lojzino! Že ještě nevíš, co se stalo? Pilát vyhrál terno!**

> ****LOJZIČKA**: Cožpak on hraje?**

> ****HORA**: Mne to samého překvapuje, ale povídala mi baba v průjezdě, že je to pravda.**

> ****LOJZIČKA**: A to abych mu dneska dala větší kus bábovky!**

> ****HORA**: Snad nám i s těma pár stovkama počká! _(Škrabe se ve vlasech.)_ Tuhle jsem to počítal v noci, nevím, zda to příští měsíc seženu! A dlužen bych mu to nerad zůstal, aby neřekl… Lojzino, kdybychom my tak jednou vyhráli!**

> ****LOJZIČKA**: My nevyhrajeme, uvidíš! Doma byla smůla odjakživa. Strýc vyhořel, teta se oběsila, dědeček pad na vojně –**

> ****HORA**: Vidíš, a snad právě proto mohli bychom vyhrát! Já bych koupil nějaký los!**

> ****LOJZIČKA**: Peníze zbytečně vyhodíš!**

> ****HORA**: Máš pravdu! Ale řekněme, že by člověk vyhrál jenom dva, tři – mizerné tři tisíce! _(Šelmovsky.)_ Lojzino, aby sis takhle Piláta vzala!**

> ****LOJZIČKA** _(hadrem po něm)_: Jedeš!**

> ****HORA**: Hloupý děda to není.**

> ****LOJZIČKA**: Ale děda!**

> ****HORA**: A co ty – mladšího jenom něco, ne? Však ti už není taky šestnáct!**

> ****LOJZIČKA**: Dávno pryč – to vím! Ale nezahodím se! A když nebude trochu k světu, starou pannou raději zůstanu a budu tě opatrovat. Však, můj milý, jdou na tebe, myslím, zlá léta. Včera to tebou cukalo celý večer a jenom ven do hospody! A budeš chodit a snad mi ani ráno domů nepřijdeš –**

> ****HORA**: A to víš, smutno je někdy člověku… Té práce v úřadě je nějak po lidsku akorát a jenom otráví. Léta už jsem si neleh opravdu unaven do postele, a já chtěl bych tam jednou padnout zedřen jak mezek! Jaký smysl má vlastně celá moje existence? Abych vydělal akcionářům o šest tisíc ročně víc? Děkuji! Já se nedivím, že lidé sedají po špeluňkách a žvaní, vždyť to všecko nemá žádný smysl! A tu štěstěna – podívej se! – strčí pár stovek do ruky, kdo toho nepotřebuje –**

## 2\. výstup

_PILÁT a předešlí._

> ****PILÁT** _(vejde do dveří, dopis v ruce)_: Že jsem tak smělý, měli dole psaní u domovníka, zapomněl jim to dát!**

> ****HORA** _(vesele)_: Psaní, psaní – ale kolik vyhráli? Celý dům už to ví!**

> ****LOJZIČKA**: Však už měl strach bratr, že to všechno do rána bude pryč!**

> ****PILÁT**: Do rána – však on mne zná líp!**

> ****HORA**: A je to pravda, že nikdy nesázeli?**

> ****PILÁT**: Jakživ! _(Směje se.)_**

> ****LOJZIČKA**: A jenom proto měli štěstí!**

> ****PILÁT**: A to nejspíš!**

> ****HORA**: No kolik?**

> ****PILÁT**: Deset!**

> ****LOJZIČKA**: To už stojí za to!**

> ****HORA** _(skoro závistivě):_ Teď si koupějí jistě nás i s barákem?**

> ****PILÁT** _(šeptem)_: Nebyla by zahrada sama lepší?**

> ****HORA**: Jen jestli jim to domácí prodá! Ale vede prý se mu špatně, vědí co –? Vezmeme to spolu do ruky. Přidáme stovečku a dobře bude!**

> ****PILÁT**: Ale jenom mezi náma!**

> ****HORA**: To se ví! A teď mi řeknou, jak na ta numera přišli?**

> ****PILÁT**: Však to jim právě chci povědět: Jak tu minule seděl ten pán (byl už tu od té doby?), na mou duši jsem mu záviděl. Jak do všeho dovedl dobře vpadnout v té jejich řeči a jak to měl dobře seštimováno v hlavě – jářku – povídám si – kdybych já jím takhle byl! Ale není peněz, peněz není a náhoda – u mne se nezastavila nikdy. A co vím? Pak se začali smát a já koukám na noviny a povídám: Losy. Losy! Koupím losy. Co bych nekoupil? Tu je adresa v novinách. Půjdu, koupím! Koupil jsem, vyhrál jsem. _(Dívá se vítězoslavně kolem.)_**

> ****HORA** _(mávne rukou)_: A my koukáme na inzert a nekoupíme.**

> ****LOJZIČKA** _(šibalsky)_: Každý nemá tolik rozumu!**

> ****PILÁT**: A vždyť já se tomu směju dneska už celý den! Komedie, komedie! Báby hned, abych vsadil ještě jednou, že budu mít štěstí – ani mi nenapadlo!**

> ****HORA**: A to mají pravdu!**

> ****PILÁT**: Zaplať pánbůh a konec! Zde je psaní a neopomenou se stavit zas u mne! Domácí je liška a stovičkou ho neoblafneme!**

> ****LOJZIČKA** _(vesele)_: A musíte tu zahrádku mít honem?**

> ****PILÁT**: Dvacet let chodil jsem kolem ní –! _(HOROVI.)_ Tady je psaní a přijdou! _(Odejde.)_**

## 3\. výstup

_HORA a LOJZIČKA._

> ****HORA** _(vezme psaní, roztrhne obálku)_: A já to dědovi přeju, jenomže nám mohlo štěstí taky nechat nějaký krejcar! _(Čte dopis.)_ Co to je? _(Obrátí se.)_ Zas už jsi zvědava? A to ten pán se omlouvá! _(Čte.)_ „Konečně račte, prosím, vyřídit i slečně sestře, že ji také žádám za prominutí a aby mi odpustila…“ _(Klaní se.)_ Prosím, prosím… „Rád na to vzpomínám: bylo to hezké a dopadlo to velmi dobře. A tak si vás dovoluje uctivě zdravit váš –“ To se ví, jenom začáteční písmena! Tu máš, na, přečti si to tedy celé! Když se mu to líbilo, mohli bychom ta písmena pozvat zase na kávu, ale kam to poslat – na měsíc?**

> ****LOJZIČKA** _(najednou)_: A post scriptum na druhé straně zapomněls!**

> ****HORA**: Proč píše jako ženská?**

> ****LOJZIČKA** _(čte)_: „Dovolil bych si vás někdy vyprovodit kousek z úřadu. V nejbližších dnech odjíždím z Prahy, ale rád bych si s vámi přece jenom ještě pohovořil.“**

> ****HORA**: Ať přijde! To jsou nějaké orace! Dnes šel někdo za mnou, ale že by to byl on? _(Zadívá se na LOJZIČKU.)_ Co to čteš už po třetí? To je pro mne psaní, a ne pro tebe!**

_LOJZIČKA mu dopis zlostně podá a odběhne do kuchyně. HORA si v prapodivných rozpacích mne bradu._

## 4\. výstup

_KONÍČEK, MÍLA, HORA a LOJZIČKA._

_Z uličky je slyšet jakousi hádku. Je to ovšem zase KONÍČEK s MÍLOU, kteří se zase baví po svém. Je slyšet asi tyto věty: Ne, ne, ne, pořádný chlap nemá takové nápady nikdy! – A pořádná ženská teprva ne! Ta vždycky spíše čeká, než aby sama – A co já sama, co já sama? Prosila jsem se o něco, či co? Co já sama, co já sama? – Ale prosím tě –!_

> ****KONÍČEK** _(u okna)_: Jste doma? Zaplať pánbůh, nebo mne ta ženská dneska umučí!**

> ****HORA**: Skoč oknem!**

_KONÍČEK mávne rukou._

> ****MÍLA** _(vejde)_: Taky jste dneska zase v takové náladě jako on? Čert ví, co mu přeletělo kolem nosu? Funí, nemluví, prská, nic mu není po chuti –**

> ****HORA**: A „jasný paprsek“?**

> ****MÍLA**: Budu funět taky, a potrvá-li to ještě čtvrt hodiny, i prskat budu! _(U kuchyňky.)_ Pozdrav pánbůh, Lojzičko! _(Podávají si ruce.)_ Ještě že vás nikdo netrápí!**

> ****LOJZIČKA**: Eh co, nechte je, bručouny!**

> ****KONÍČEK** _(na pohovce)_: A já si dneska nedám nic líbit, a nic a nic, abys věděla! A proč bručím, taky ti nepovím, a nepovím a nepovím! Proč my jenom sem do té zatracené uličky lezeme, ví samo nebe! Jak začne lézt do kopce, už ji to začne chytat. Já mluvím, ne ty! Jenom zatočíme za roh, už: Já, a potom ještě jedna hraběnka, jsme nejnešťastnější tvorové pod sluncem. Ji trápí husarský poručík a ty mne! Sotva vyleze na první schod, už že ji bolí nohy, ale leze a leze. Na desátém ji už nebolí nohy, ale kam prý to zase jdeme? Lezu teda dolů, proč prý lezu dolů a nedělám-li to schválně? Však víš, že jdeme nahoru, a ty schválně dolů! A já ti zase dolů tou ulicí nepůjdu! – Mám vzít kočárek nebo aeroplán, nebo co chceš?**

> ****MÍLA** _(tluče do taktu rukou do stolu, ale vesele)_: Aeroplán, aeroplán, aeroplán!**

> ****KONÍČEK** _(nějak vztekle)_: I kdybych ti ho pod okno postavil, ještě by nebylo dost!**

> ****MÍLA**: To si myslím, poněvadž ty bys v něm jistě lítat neuměl – a kdybys měl na aeroplán, na šoféra do něho bys zase neměl.**

> ****HORA** _(rozveselen)_: A to máte pravdu! On je chudák.**

> ****KONÍČEK**: Chudák, jaký chudák? Ale ona nedá pokoje a nedá, a kdybych jí pro šaty do Paříže napsal!**

> ****MÍLA** _(u něho)_: Však právě proto, že bys jenom napsal a nic jiného!**

> ****KONÍČEK** _(dopálen)_: Prosím tě, nechej už si to! Já to přece tady Horovi vykládat nebudu!**

> ****MÍLA** _(taky poněkud dopálena)_: Co mu nebudeš vykládat?**

> ****KONÍČEK**: Co vím a co nepovím! _(HOROVI.)_ Ale to mi věř, na mou duši, jak přijde sem nahoru, z anděla je čert –**

> ****HORA**: Inu, nehodíte se k sobě! _(Žertovně.)_ Já už jsem vám to dávno říkal, že jste se zmátla v adrese! Proč jste si nevybrala mne? Mně byste aspoň dlouho tyhle legrácky nedělala! A to jo, to jo – to vám říkám zcela otevřeně! Proč se vláčíte zrovna, však jsem vám to říkal už minule, s takovou mužskou punčochou? Najděte si někoho jiného, a když to nemohu být já – hola _(tajemně)_ – tady se vám dějí věci! Vidíte tamhle ten kus novin na stole? Leží tam pod lampou! Co je na něm? Nic, docela nic. Jeden člověk na to nic vsadil a vyhrál deset tisíc – _(KONÍČKOVI.)_ Co se směješ, když je to pravda? Deset tisíc to ovšem nebylo, jenom čtyři sta, ale – přišel bys ty na to? A s tím jiným chlapem – Koníčkovno…? _(Vezme ji kolem pasu.)_ – Vidíte to okno? Nic na něm není, docela nic, ale zkuste to, zkuste to! Postavte se trochu k němu, dejte si ruku za hlavu a trochu se usmějte! Zrovna teď tam jde zase chlap, honem, Koníčkovno, je to trochu zázrak – honem! Povídám vám, je to zázračné okno!**

_MÍLA se podívá na KONÍČKA, na HORU, na LOJZIČKU, která se nějak zaškaredila – ale už stojí u okna a opakuje experiment… Chvíle… Nato se ozve pivní bas z ulice: Co koukáš, babo? HORA vybuchne ve smích._

> ****KONÍČEK**: Ten ti dal!**

> ****MÍLA**: Co to má znamenat?**

> ****HORA**: Kouzlo se nepovedlo – hahahaha!**

> ****KONÍČEK** _(kupodivu dnes nebojácný)_: Slyšelas to, slyšela? Tam ho máš, rozeběhni se za ním, snad ti ještě něco poví, co já ti jakživ neřeknu, ačkoliv – _(Zarazí se.)_**

> ****MÍLA**: – ačkoliv –?**

> ****KONÍČEK**: – ačkoliv – _(Mávne rukou.)_ Jsem více než bodrý člověk, ale ty to nevidíš… Dnes od oběda mne zase trápíš samým vykládáním, kdy už se vezmeme, jako bych já za to mohl, že to zrovna dneska nejde, a to prý bestie se musí krotit a koště na ni –**

> ****MÍLA**: – a taky ano –!**

> ****LOJZIČKA**: Však to tak nikdo nemyslí, a když –!**

> ****HORA**: Koníčku, nedej se!**

> ****KONÍČEK** _(zoufale)_: A já ji mám rád – babu… _(Mávne rukou a najednou, než se kdo nadá, vyskočí oknem a ten tam…)_**

## 5\. výstup

_Předešlí bez KONÍČKA._

> ****MÍLA** _(za ním)_: Jardo! _(Usedne na židli a vztekle pláče.)_ A já nepůjdu za ním a nepůjdu! To já znám, to já znám: zase chce, abych ho odprosila nebo aspoň dělala, jako bych byla já spáchala kdož ví co, ale na tyhle romány já si nepotrpím! Když mne máš rád, ať víš, kdo jsem, a já, kdo jsi ty! A vy – _(HOROVI.)_ Vy se svým oknem –!**

> ****HORA**: Vím, proč nefungovalo? Snad jsme mu minule nezaplatili! _(Směje se.)_**

> ****LOJZIČKA**: Co se směješ?**

> ****MÍLA**: Tu je máte, jenom nic vážně! A takoví jsou všichni!**

> ****HORA**: Odkud to víte? Už jste jich měla tolik?**

> ****LOJZIČKA**: A co je tobě po tom?**

> ****HORA**: A co tobě?**

> ****LOJZIČKA**: Přinejmenším nevypadáš teď chytře a nejlíp bylo by, kdyby ses ztratil!**

> ****HORA** _(udiveně)_: Lojzino!? Co to má znamenat?**

> ****LOJZIČKA**: Běž za ním!**

> ****HORA** _(vesele)_: Já? Raději na kraj světa ho odvedu! Aspoň tabák si koupím! _(Odeběhne dveřmi vlevo, pak se postaví k oknu v uličce a hlasitě se chechtá…)_**

> ****LOJZIČKA** _(u KONÍČKOVNY – ironicky do uličky)_: To ti sluší! _(KONÍČ­KOVNĚ.)_ A nechte je! Co se budete trápit!**

## 6\. výstup

_MÍLA a LOJZIČKA._

> ****MÍLA**: Ale když on mne týral celé odpoledne!**

> ****LOJZIČKA**: A on zas to říká o vás!**

> ****MÍLA**: Snad v úřadě dostal po nose, ale cožpak za to mohu já? Je teď v posledních dnech takový divný a nevím proč. Večer si najednou lehl na pohovku a že prý: oškrabuj mi paty! Lechtej chodidla!**

> ****LOJZIČKA** _(vybuchne ve smích)_: Kde to čet?**

> ****MÍLA**: V nějakém románě. Staví se dokonale pitomým a říká, že Turci jsou nejrozumnější národ na světě, a proč, sám neví. _(Najednou vstane, energicky.)_ E – co! Daleko nedoletí! A vezmu si ho na paškál a musíme si to vyložit! Od zá-kla-du, od základu! Slečno, slečno! Já vždycky o nich raději přeháním, ale i toho přehánění o nich je málo –**

> ****LOJZIČKA**: S bratrem já už se vypořádám, o to se nestarejte!**

> ****MÍLA**: Ještě aby ho opravdu chyt! Ti by si toho nahučeli plné uši! Chytnu ho já a –: Mluv pravdu! Mluv pravdu! Zbabělče! Cos to povídal, že mne máš rád, co? _(Za řeči už vyběhne dveřmi, venku u okna.)_ Sbohem!**

> ****LOJZIČKA** _(polo vážně, polo s úsměvem)_: Šťastné pořízení!**

## 7\. výstup

_STUDENT a LOJZIČKA, později PÁN._

_LOJZIČKA přinese si prkno, prádlo a kropí u okna. Venku se zastaví nějaký člověk a najednou nakoukne dovnitř._

> ****STUDENT**: Pozdrav pánbůh! Pan bratr není doma?**

> ****LOJZIČKA**: Pěkně vítáme! Teď zrovna odešel! Nepůjdete dál?**

> ****STUDENT**: Nechce se mi. Máte se?**

> ****LOJZIČKA**: Velmi dobře.**

> ****STUDENT**: I já. A kam šel pan bratr?**

> ****LOJZIČKA**: Pana Koníčka honit. Pohádal se se slečnou.**

> ****STUDENT**: Oč?**

> ****LOJZIČKA**: O ženskou otázku.**

> ****STUDENT**: Tu luštil už můj tatínek před 25 lety, a myslím, že dobře. Aspoň maminka si nikdy nestěžovala. Byla to moudrá paní.**

> ****LOJZIČKA**: Jste po ní?**

> ****STUDENT**: Spíš po tatínkovi.**

> ****LOJZIČKA**: Pak to asi s tou ženskou otázkou dopadalo ledajak!**

> ****STUDENT**: Soudíte podle mne? _(Rozesměje se.)_ Když mně bylo 14 let, už jsme se o té otázce usnesli asi na 33 rezolucích – haha! – to bývaly sjezdy a debaty! Smím si sednout?**

> ****LOJZIČKA**: Podám vám židli?**

> ****STUDENT**: Děkuji, je tu docela pěkný kámen. _(Usedne u okna.)_ Poslouchejte, čtete vy knihy?**

> ****LOJZIČKA**: Proč bych nečetla?**

> ****STUDENT**: A co teď čtete?**

> ****LOJZIČKA**: Balzaca.**

> ****STUDENT** _(s komickým úžasem)_: A panebože, to teda mohu s vámi mluvit jako se sobě rovným?**

> ****LOJZIČKA**: Buďte tak laskav! _(Oba se smějí.)_**

> ****STUDENT** _(po pauze)_: Víte, vlastně je to komické, ale je to pravda. Když si tak teď vzpomenu, jak jsem tuhle vskočil k vám rovnýma nohama, věřte, na mou duši – i ve spaní nějak jsem se styděl. A že vám to teď povídám! Jakživ jsem to ještě neudělal, pan bratr mně to nechtěl věřit, ale je to pravda, a vidíte – dnes mně je zrovna zase tak.**

> ****LOJZIČKA**: Ale nevskočíte?**

> ****STUDENT**: Kdož ví? To má tahle ulička na svědomí. Ale ano, když se tak na ni dívám, na mou duši – jenom ona to má na svědomí. Tam dole jde člověk vřavou a mezi lidmi, ale tu najednou všechno se to ztratí, z obou stran bílá zeď, nahoře modré nebe a tu kdesi na dosah ruky něco pěkného – zpropadená ulička! Jenom arciosel by nevskočil! A jak se to tu pěkně sedí! Sluníčko hřeje – nestříkat na člověka! _(Rozesměje se.)_ Poslouchejte, smím vám něco zahrát?**

_Než se LOJZIČKA vzpamatuje, vyňal STUDENT foukací harmoniku a zahrál poslední odrhovačku._

> ****LOJZIČKA** _(vesele)_: Ale vy jste divoch!**

> ****STUDENT**: Jaký divoch? Chcete vážnou? _(Hraje „Horo, horo, vysoká jsi“ – a přerušuje se.)_ Abych se styděl? – Vidíte, já i doma – před zrcadlem – vadne, vadne – _(opakuje si poslední veršíčky)_ – prosím, medik s harmonikou – co je na tom?**

> ****LOJZIČKA**: Vy jste ale veselé kvítí!**

> ****STUDENT**: Veselé kvítí – zní to tak divně. Já bych spíše myslel, že je v tom i kus filozofie. Vidíte, já se odvážil a hopl k vám, dnes jsem se odvážil a sedím tu u okna jako nějaký zamilovaný tovaryš. A mně je dobře – proč bych teda neseděl? A ta ulička k tomu, ani šváb tudy nepřejde! _(Zase začne hrát, pak najednou přestane.)_**

> ****LOJZIČKA** _(po chvilce)_: Co je vám?**

> ****STUDENT**: A vy máte snad pravdu: jsem snad nějaký blázen, divoch a veselé kvítí, ale to jenom proto, že se mi po tom všem hrozně stýská. Podívejte se, my dva jsme teď jistě po svém šťastni a milion sedm set tisíc lidí dneska mohlo by být taky šťastno, jenom kdyby měli kuráž! A na maličkostech to kolikrát záleží! Člověk se nají nějak „na křivo“ a už celý den se na nic nezmůže. Zapomene si doma pořádně zapnout vestu a v pravý okamžik vesta ho zradí. A pak hlavně okolí, okolí – kdejaký ťulpas prý diktuje člověku slušnost a čert ví co ještě! Ale tady toho všeho není. Tam dole je toho na centy. Kuráž – kuráž do všeho – jak by s tím byli lidé šťastni! _(Zase si zahraje kousek na harmonice.)_ Jak se jmenuje vaše ulička? Že nemá jména? Měli bychom ji tedy okřtít. Ulička štěstí – ne, to je hloupé – ulička kuráže – ale ne, to je můj program – ulička odvahy, hrome, to nezní špatně, co tomu říkáte?**

> ****LOJZIČKA**: Zahrejte ještě jednou tu veselou!**

> ****STUDENT** _(jako by ji neslyšel)_: Kuráž! Dnes jsme řezali chlapa, utopil se včera. Atlet, čert ví, co ho sebralo. A ani holka prý to nebyla. Srdce měl jako zvon vyklenuté a silné, mozek jedna radost a páteř jako kládu, a kde nic tu nic – kuráže nebylo – div jsem nad ním neplakal. _(Po pauze najednou, rozmarně.)_ A co já – skočil jsem tu do pokoje jenom já?**

> ****LOJZIČKA** _(po chvilce)_: Ba ne!**

> ****STUDENT** _(vyjeveně, zvědavě)_: Ještě někdo? A ten den?**

> ****LOJZIČKA**: Ano –**

> ****STUDENT**: Pak to byl nějaký báječný den! To jistě někde někdo vynašel i nový prach! Povídejte! Povídejte! Je veliký, malý? Čím je? Hezký, co – hezký je?**

> ****LOJZIČKA** _(zdráhavě)_: To zrovna není –**

> ****STUDENT**: To zrovna tedy je! Vysoký – co?**

> ****LOJZIČKA**: Dost –**

> ****STUDENT**: Co se smějete? Měl moderní kravatu na sobě, fintidlo nějaké – ne?**

> ****LOJZIČKA**: Cylindr –**

> ****STUDENT**: A s cylindrem hopl dovnitř? _(Chechtá se.)_ Dovolte, to je nějaký velmi vážný případ. A safra, safra – snad jste mu taky nedali kafe?**

> ****LOJZIČKA**: Dali jsme vám, proč bychom nedali taky jemu?**

> ****STUDENT**: To je pravda! To je pravda! Ale – že i on hopl tak najednou dovnitř?**

> ****LOJZIČKA**: Prosím vás, vaše ulička odvahy!**

> ****STUDENT**: O ne, to bude něco jiného! _(Vyskočí a začne hrát a tancovat.)_ Ale víte, že mám z toho strašnou radost? Hergot, kdyby tak ten můj chlap, co jsme ho ráno řezali, byl to tak včera udělal!! A čím je, čím je?**

> ****LOJZIČKA**: Bavili se s bratrem o hospodářství.**

> ****STUDENT**: Sedlák, nějaký statkář – a taky bude k vám chodit? Co? Červenáte se? Slečno, div že nekřiknu: ženská! Taky bude k vám chodit? Ale to mně ho musíte ukázat! A tohle je historie! Skočím k vám, dáte mi hubičku?**

> ****LOJZIČKA** _(rezolutně)_: Aa! To zase ne!**

_STUDENT se na ni podívá, zasměje se. LOJZIČKA se podívá na něho, oba se smějí._

> ****STUDENT**: To má člověk z toho, když bydlí až u nebe! Safra! Půl páté. Musím ještě jít ke kamarádovi, než mi uteče. Ale za okamžik, za okamžik jsem tu! A vůbec, já se u vás abonuju na večeře, co – že to nejde? Počkat, tady leze zase jeden ulicí! Víte co? Až sem přijde, já si najednou sednu k oknu a spustím na harmoniku. Uvidíte, jak vyvalí oči! Lidé jsou strašně – důležitá sběř.**

_A skutečně: STUDENT najednou usedne k oknu a spustí… Nějaký PÁN se zastaví a hledí na STUDENTA i do okna. Je to tzv. FEŠÁK V MĚKKÉM KLOBOUKU._

> ****STUDENT** _(vesele)_: Má úcta!**

> ****PÁN** _(rovněž vesele)_: Má úcta! _(Přejde.)_**

> ****STUDENT** _(nakloní rozcuchanou hlavu do okna a chechtá se)_: Viděla jste ho? Div že mne nesněd úžasem! Inu – člověk! Ale za okamžik jsem tu! _(Rychle odběhne.)_**

> ****LOJZIČKA**: Divochu! _(Sebere prkno a odejde s prádlem do světnice.)_**

## 8\. výstup

_PÁN S MĚKKÝM KLOBOUKEM a LOJZIČKA._

_Delší pauza – a zase: najednou se u okna objeví nějaký stín, a než se kdo (v hledišti) naděje, vskočí do pokoje PÁN S MĚKKÝM KLOBOUKEM. Rozhlédne se a opatrně a tiše krade se ke dveřím kuchyňky… LOJZIČKA vyjde pozpátku, svinuje kus prádla, prohlíží ho, když tu náhle –_

> ****PÁN** _(obejme LOJZIČKU kolem pasu, lichotně)_: Kočičko!**

_LOJZIČKA uleknutím pustila prádlo z ruky._

> ****PÁN** _(neobyčejně lichotně)_: Nu, jakpak se máme, co? Ale šla! Pusu!**

> ****LOJZIČKA** _(rezolutně)_: Pusťte mne, nebo bude zle! _(Chce se mu vytrhnout.)_**

> ****PÁN**: Oho! _(Svírá ji pevněji.)_**

> ****LOJZIČKA**: Pusťte mne!**

> ****PÁN**: Až na svatého Dyndy anebo jindy!**

> ****LOJZIČKA**: Hned mne pusťte!**

> ****PÁN**: Musím, děťátko?**

> ****LOJZIČKA**: Žádné děťátko – a pustit!**

> ****PÁN**: Nepustím!**

> ****LOJZIČKA**: Budu křičet!**

> ****PÁN**: Křičte! Nikdo vás neslyší. Miláček teď odeběhl.**

> ****LOJZIČKA**: Jste drzý člověk!**

> ****PÁN**: To mně řeklo už moc ženských.**

> ****LOJZIČKA**: Jste – drzý člověk! Koho si myslíte – máte – ve svých drápech?**

> ****PÁN**: Něco pěkného –**

> ****LOJZIČKA**: Pomoc! Pomoc! Pomoc!!!**

> ****PÁN** _(rázem ji pustí)_: Co děláte takový rámus?**

> ****LOJZIČKA** _(oddychne si)_: Aha, lekl jste se! Kady jste sem přišel, tudy odejděte!**

> ****PÁN**: A to ne!**

> ****LOJZIČKA**: Povídám, že tamhle jsou dveře!**

> ****PÁN**: To také vidím, ale nechce se mi! _(Sedne si na židli.)_**

_LOJZIČKA úžasem opřela se o zeď._

> ****PÁN** _(polo sarkasticky, polo zvědavě)_: Kdopak to byl u okna, co vám hrál na harmoniku, co?**

> ****LOJZIČKA**: Kdo to byl, do toho vám pranic není! _(V úzkosti.)_ Zavolám bratra –!**

> ****PÁN**: Vždyť žádného nemáte! Mne neoklamete! Ani muže nemáte, leda v úřadě – a ten u okna nebyl přece váš muž!**

> ****LOJZIČKA**: Neodejdete?**

> ****PÁN**: Proč se na mne zlobíte?**

> ****LOJZIČKA**: Prosím vás, abyste odešel.**

> ****PÁN**: Až mně povíte, kdo to byl u okna!**

> ****LOJZIČKA**: Můj, můj příbuzný!**

> ****PÁN** _(rozchechtá se)_: Dědeček –?**

> ****LOJZIČKA** _(hned)_: Vnuk! Vlezl jste sem oknem jako zloděj –**

> ****PÁN**: Ovšem –!**

> ****LOJZIČKA**: Zavolám strážníka!**

> ****PÁN**: Ten je daleko! A kdybyste ho i zavolala, co bych se bál? Vždyť ten pán, který seděl u okna, choval se vlastně k vám jako já teď a já vám přece neřekl pranic špatného. Líbíte se mi!**

> ****LOJZIČKA**: Děkuji za poklony, ale nemám pro ně času.**

> ****PÁN**: A já zase ano! Jste opravdu velice hezká.**

> ****LOJZIČKA**: Uvidíte: přijde bratr, chytne vás za uši a vyhodí vás!**

> ****PÁN**: To by mne skoro bavilo. Ale vždyť vy přece – říkám vám to po druhé – bratra nemáte, nanejvýš muže v úřadě, a to je výborná věc! Toho hošíčka u okna vždycky vyhodím ze sedla –**

> ****LOJZIČKA** _(dopálena)_: Kupodivu!**

> ****PÁN** _(jde k ní)_: Ano, má lásko, ano! Jistě!**

> ****LOJZIČKA**: Nedotýkejte se mne, budu křičet! Po ulici někdo jde!**

> ****PÁN**: To jistě nejde! _(Jde blíž a blíže k ní.)_ Jste opravdu velice hezká a v okně vám to tolik slušelo… Proč se mne bojíte, proč se mne lekáte? Nejsem tak zlý, jak vypadám –**

> ****LOJZIČKA**: Ale teď jde jistě někdo po ulici! Pomoc!**

> ****PÁN** _(obejme ji)_: Miláčku! _(Chce ji políbit.)_ Proč – tak – křičíš?**

## 9\. výstup

_PÁN S CYLINDREM a předešlí._

_A zase než se kdo (z obecenstva) naděje, vskočí dovnitř, jak se to v takovýchhle případech stává i v krásných románech, už pro potěchu našich babiček psaných, PÁN S CYLINDREM, kterého budeme nyní raději jmenovat pánem č. 1, chytí PÁNA S MĚKKÝM KLOBOUKEM, kterého okřtíme nyní na pána č. 2, za límec a odhodí ho ke stěně na pohovku, načež rozpřede se tento nejvýš kulturní dialog._

> ****PÁN** **Č. 1**: Pane!**

> ****PÁN** **Č. 2**: Pane!**

> ****LOJZIČKA**: Pane! _(K Č. 1.)_ Pane, ochraňte mne, tento pán –**

> ****PÁN** **Č. 1**: Pane, jak jste se sem dostal?**

> ****PÁN** **Č. 2**: A kdo jste vy?**

> ****PÁN** **Č. 1**: Kdo jste vy? Ptám se vás, kudy jste se sem dostal?**

> ****PÁN** **Č. 2**: Kudy i vy!**

> ****PÁN** **Č. 1**: To je krásné od vás! _(Podivným hlasem.)_ Slečno??**

> ****LOJZIČKA**: Tento pán –**

> ****PÁN** **Č. 2**: Vy lezete oknem, já lezu oknem, co je na tom?**

> ****PÁN** **Č. 1** _(zuřivě)_: Ale já nelezu oknem!**

> ****PÁN** **Č. 2**: Teď jste jím lezl!**

> ****PÁN** **Č. 1**: Ale nelezu jím – každý den!**

> ****PÁN** **Č. 2**: A já taky!**

> ****PÁN** **Č. 1**: Pane, co jste chtěl u této dámy?**

> ****PÁN** **Č. 2**: Pane, jakým právem se na to ptáte?**

> ****PÁN** **Č. 1**: Do toho vám pranic není!**

> ****PÁN** **Č. 2**: Jste jejím mužem?**

> ****PÁN** **Č. 1**: Nejsem.**

> ****PÁN** **Č. 2**: Jste jejím bratrem?**

> ****PÁN** **Č. 1**: Nejsem!**

> ****PÁN** **Č. 2**: Hahaha! Pak jste tedy čímkoliv, jako byl jím i pán u okna!**

> ****PÁN** **Č. 1**: Jaký pán u okna?**

> ****PÁN** **Č. 2**: Neznáte ho? Já taky ne!**

> ****PÁN** **Č. 1**: Slečno???**

_PÁN Č. 2 usedne si klidně na židli._

> ****PÁN** **Č. 1**: Pane, na této židli nemáte zrovna právo sedět!**

> ****PÁN** **Č. 2**: Sedněte si také, budeme vyrovnáni!**

> ****PÁN** **Č. 1**: Pane, uznáte přece, že se nechováte náležitým způsobem!**

> ****PÁN** **Č. 2**: To neuznám. Proč mně to říkáte vy?**

> ****PÁN** **Č. 1**: Mám k tomu jisté právo.**

> ****PÁN** **Č. 2**: Jisté právo? Co je to? Jakživ jsem o tom neslyšel.**

> ****PÁN** **Č. 1**: Vyhodím-li vás –?**

> ****PÁN** **Č. 2**: Pokuste se o to!**

> ****PÁN** **Č. 1** _(obrátí se k LOJZIČCE)_: Slečno??? Ostatně _(k PÁNOVI Č. 2)_ – co jste to mluvil o pánovi u okna?**

> ****PÁN** **Č. 2**: Vždyť jsem ho viděl na vlastní oči.**

> ****LOJZIČKA** _(tiše)_: Ano – student tam byl –**

> ****PÁN** **Č. 1**: Jaký student?**

> ****PÁN** **č. 2**: – seděl tam a vykládal si tady –**

> ****PÁN** **Č. 1** _(důrazně)_: – se slečnou!**

> ****PÁN** **Č. 2**: Se slečnou… _(K LOJZIČCE.)_ Tedy nemáte muže v úřadě?**

> ****PÁN** **Č. 1**: Jakého muže v úřadě?**

> ****PÁN** **Č. 2**: Pak to tedy přece jen s bratrem bude pravda!**

> ****PÁN** **Č. 1**: Jaká pravda?**

> ****PÁN** **Č. 2** _(k Č. 1)_: Dovolte!**

> ****PÁN** **Č. 1**: Nic nedovolím!**

> ****PÁN** **Č. 2**: Vždyť si to můžeme povědít spolu docela klidně. Vidím, že nejste ani příbuzným této dívky jako pán u okna –**

> ****PÁN** **Č. 1**: – jaký příbuzný? Pane, seberte se a jděte raději! Vidíte, že jste tu zbytečný!**

> ****PÁN** **Č. 2**: A proč by? Baví mne nyní ta historie.**

> ****PÁN** **Č. 1**: Slečno, vy jste tu sama. Nakažte tomu pánovi, aby šel odtud.**

> ****LOJZIČKA**: Pane, prosím vás –!**

> ****PÁN** **Č. 2** _(k Č. 1)_: Ale dovolte, jakým právem?**

> ****PÁN** **Č. 1** _(divoce, až to překvapuje)_: Půjdete nebo ne?**

> ****PÁN** **Č. 2** _(couvá zbaběle, pak si však přece dodá mysli a kuráže)_: A nepůjdu!**

> ****PÁN** **Č. 1** _(hrozivě)_: Že nepůjdete? Ani když vás prosí dáma? Pane, kam jste to chodil, že si troufáte na takovou věc? Povídám: dáma! Dá-ma! A jste-li jenom trochu slušný chlap, pochopíte situaci –**

## 10\. výstup

_HORA, STUDENT a předešlí._

_Vtom jako na povel vskočí dovnitř HORA a STUDENT, a to se rozumí oknem, a pět lidí je ve světnici. Jeden hledí na druhého, nejvíc STUDENT na oba PÁNY –_

> ****PÁN** **Č. 2** _(se obdivuhodně vzpamatuje nejdřív, zasměje se nervózním jakýmsi smíchem)_: – jak ji teď mám pochopit, pane?**

_Dlouhá pauza._

> ****PÁN** **Č. 1** _(HOROVI)_: Račte dovolit: tento pán –**

> ****PÁN** **Č. 2** _(k Č. 1)_: Račte dovolit, kdo je ten pán?**

> ****PÁN** **Č. 1**: Její bratr, pane!**

> ****HORA** _(k Č. 1)_: A kdo je tento pán? _(Na Č. 2.)_**

> ****PÁN** **Č. 1**: Nevím, promiňte, ale tento pán – _(Podívá se na STUDENTA.)_ Byl byste tak laskav a představil se?**

> ****HORA**: To je známý – student, ale co je s tímto pánem?**

> ****PÁN** **Č. 1**: Šel jsem uličkou, když odtud zaslechl jsem volání o pomoc. Rozumí se, že jsem ihned sem vskočil –**

_LOJZIČKA se vzteklým přímo pohybem ztratí se do kuchyně._

## 11\. výstup

_HORA, STUDENT, PÁN Č. 1 a PÁN Č. 2._

> ****HORA** _(zuřivě na PÁNA Č. 2)_: Pane, omluvte se!**

> ****PÁN** **Č. 2** _(vidí, že je opravdu nějak ztracen a že mu nepomůže než kapitulovat nebo být neskonale drzý)_: Neměl jsem té cti vás znát!**

> ****HORA**: Nemám také dosud tu „čest“ vás znát!**

> ****PÁN** **Č. 2**: Pánové se mně také nepředstavili!**

> ****PÁN** **Č. 1**: A nepředstaví!**

> ****PÁN** **Č. 2**: Pak jsme si rovni!**

> ****STUDENT**: Jak to?**

> ****HORA** _(k Č. 2)_: Vysvětlete, co jste tu chtěl!**

> ****PÁN** **Č. 2** _(dívá se na STUDENTA)_: A vysvětlete vy mně, co tenhle pán dělal vlastně u okna!**

> ****PÁN** **Č. 1**: Co jste tam dělal?**

> ****STUDENT**: Co jsem chtěl!**

> ****HORA** _(k Č. 2)_: Nic zlého to jistě nebylo!**

> ****PÁN** **Č. 2**: A já co dělal zlého?**

> ****HORA**: Vnikl jste sem –**

> ****PÁN** **Č. 1**: A nemátl jsem se jistě: dotíral jste na onu dámu!**

> ****PÁN** **Č. 2**: A měl jsem možná dovolení k tomu.**

> ****PÁN** **Č. 1**: Kdo vám je dal?**

> ****HORA**: Zdá se, že oplýváte jedinou ctností, a tou je drzost.**

> ****PÁN** **Č. 1** _(STUDENTOVI)_: Vaše záležitost také není vysvětlena!**

> ****STUDENT**: Ani vaše!**

> ****PÁN** **Č. 1**: Jsem, kdo jsem, rozumíte?**

> ****STUDENT**: I já jsem, kdo jsem, a křičet je na mne pozdě!**

> ****PÁN** **Č. 1**: I na mne!**

> ****PÁN** **Č. 2** _(k Č. 1)_: Nuže, pokračujte ve svých žalobách, ctěný pane!**

> ****PÁN** **Č. 1** _(HOROVI)_: Promiňte, ale skočil jsem sem zase oknem!**

> ****PÁN** **Č. 2**: Ti páni také! Zdá se, že tu celý svět leze oknem. Což tento byt nemá dveří?**

> ****HORA** _(chytne PÁNA Č. 2 za límec)_: Má – a budu-li chtít, poletíte jimi jako andělíček!**

> ****PÁN** **Č. 2** _(v úzkých)_: Vy aspoň měl byste k tomu právo, ale ostatní pánové ne!**

> ****PÁN** **Č. 1**: Myslím, že bych měl také trochu práva k tomu, neboť jsem vás zde přistihl, když jste se nechoval, jak se sluší!**

> ****PÁN** **Č. 2**: Všichni se nechovali, jak se sluší!**

> ****STUDENT**: Sedl jsem si u okna, je snad to neslušné chování?**

> ****PÁN** **Č. 2**: Proč jste mne zdravil tak ironicky?**

> ****STUDENT**: Zdravil jsem vás vesele!**

> ****PÁN** **Č. 2**: Proč jste to vůbec dělal?**

> ****PÁN** **Č. 1** _(STUDENTOVI)_: Ale dovolte, to bylo divné chování před oknem!**

> ****STUDENT**: Bavil jsem se se slečnou, nechtělo se mi sem –**

> ****PÁN** **Č. 1**: Děláte to snad častěji?**

> ****HORA** _(krátce)_: Pardon!**

_PÁN Č. 1 měří HORU zpytavým pohledem._

> ****PÁN Č. 2** _(za ním ostatní najednou)_: Nuže?**

_Pauza._

> ****PÁN** **Č. 2**: Račte dovolit!**

> ****HORA** _(pokyne STUDENTOVI a PÁNU Č. 1 na židli)_: Prosím!**

_PÁN Č. 1 a STUDENT usednou a dívají se na sebe._

> ****HORA** _(chytne Č. 2 za knoflík)_: Smím prosit o vaši historii?**

> ****PÁN** **Č. 2**: Je krátká, můj pane. Šel jsem odpoledne touto ulicí. Bylo tak pěkně – prosím? _(Zachytil úsměv u všech.)_**

> ****HORA** _(se ukloní)_: Prosím!**

> ****PÁN** **Č. 2**: U okna stál pán a mluvil s někým zde uvnitř. Díval jsem se, vidím, že pán a slečna se _(pomlka)_ baví _(PÁN Č. 1 se podívá ostře na STUDENTA)_, ale bylo to trochu – divné… neboť pán u okna vyndal náhle foukací harmoniku a počal hrát a to promiňte, přece –**

_PÁN Č. 1 podívá se znova na STUDENTA. STUDENT plácne se po stehně._

> ****HORA**: To jsou hradecké manýry, pokračujte!**

> ****PÁN** **Č. 2**: Divné, velmi divné manýry! Prosím, jsou dveře do kuchyňky opravdu zavřeny?**

> ****PÁN** **Č. 1**: Nepotřebuji se tam ani dívat. Jistě jsou!**

> ****PÁN** **Č. 2**: – pán u okna smekl, ironicky pozdravil a ten tam… _(Pološeptem.)_ Promiňte, ale mám-li být upřímný, je třeba, abyste mne pustil. Hm – ano? To byla přece nápadná situace!**

> ****STUDENT**: Dem Reinen ist alles rein![^1]**

> ****PÁN** **Č. 2**: Nemyslel bych, že vy jste každý den čistý jako panenka! Myslím, myslím _(k Č. 1)_, že tyto chvíle má každý z nás!**

> ****PÁN** **Č. 1**: Pane, zakazuji vám mluvit o „těchto“ chvílích!**

> ****PÁN** **Č. 2**: Byl jsem vyzván, abych mluvil, vypravuju –**

> ****PÁN** **Č. 1**: Nejsem však zrovna ochoten poslouchat vaše poznámky k faktu, který je náramně prostý: vlezl jste za dámou do bytu –**

> ****PÁN** **Č. 2**: Ano –**

> ****PÁN** **Č. 1** _(prudce)_: Jde o dá-mu –**

> ****PÁN** **Č. 2**: Slyším to už po třetí. Promiňte!**

> ****PÁN** **Č. 1**: Pane: promiňte a dovolte!**

_Všichni chtějí mluvit najednou. PÁN Č. 1 vstane a přistoupí k HOROVI. PÁN Č. 2 mimovolně si usedne._

> ****PÁN** **Č. 1** _(HOROVI)_: Promiňte…**

_HORA kolébá se v bocích._

> ****PÁN** **Č. 2** _(podrážděně)_: Stát se podobná příhoda mé sestře –!**

> ****HORA** _(polo ironicky)_: Mám smysl pro spravedlnost. Před třemi dny… _(Zadívá se na PÁNA, ale žádný tragický pohled!)_**

> ****PÁN** **Č. 1** _(dopálen)_: U čerta! To byla jiná historie!**

> ****HORA**: Myslím, že skoro na puntík stejná!**

> ****PÁN** **Č. 2** _(honem)_: Stalo se to tedy už několikrát?**

> ****HORA** _(vztekle)_: Co je vám po tom? _(Ukáže na STUDENTA.)_ I ten tam už – ale v tom je přece jen ohromný rozdíl!**

> ****PÁN** **Č. 2** _(summum drzosti)_: Myslím, že ne!**

> ****STUDENT**: A já myslím, že ten pán _(k Č. 2)_ má pravdu!**

> ****PÁN** **Č. 1**: A já myslím, že ten pán nemá pravdu, a _(HOROVI)_ ne­ujmete-li se ihned své sestry – ujmu se jí já!**

> ****HORA**: Právem?**

> ****PÁN** **Č. 1**: Právem čehokoliv!**

> ****STUDENT** _(náhle)_: Držím s vámi!**

> ****PÁN** **Č. 1**: Vysvětlete dříve své chování!**

> ****STUDENT**: Bylo tak pěkně…**

_Všichni se usmějí._

> ****PÁN** **Č. 1** _(už krotčeji, za ním ostatní)_: Nuže?**

_Pauza._

> ****STUDENT** _(pokročí náhle k PÁNOVI Č. 1, jaksi slavnostně)_: Vidím, že _(s úsměvem)_ jste, kým jste, a já už dnes o vás slyšel… _(Podává mu ruku.)_**

_PÁN Č. 1 sebou škubne._

> ****STUDENT**: Jde tu o pouhé – jak to nazvat? – nesmyslné kousky všech nás a já nemohu než vás ujistit, že můj kousek –**

> ****HORA** _(rychle)_: byl, jaký byl – Mně se omlouvat nemusíte! _(Odstrčí STUDENTA.)_**

> ****STUDENT** _(ukazuje na PÁNA Č. 1)_: Ale tomuto pánovi –**

> ****PÁN** **Č. 2**: A jak to – prosím?**

> ****STUDENT**: Jak to? Vidím dále než přes špičku nosu, ctěný pane – a kromě toho se mně tento pán _(k Č. 1)_ najednou líbí –**

> ****PÁN** **Č. 1**: Nerozumím žertům –**

> ****STUDENT**: Nežertuji –**

> ****PÁN** **Č. 2** _(k Č. 1)_: Mám se vám omluvit i já? _(Pokrčí rameny.)_ Jsme všichni lidé křehcí… Nuže… _(Ticho…)_**

_Pauza._

> ****HORA** _(s poťouchlým výrazem)_: Nuže? Já vás rozsuzovat nebudu! Myslím, že rozumné slovo patří domácí paní. _(Usmívá se vesele.)_ Pánové, jakým právem jste tu všichni? Což nezasluhujete všichni vyhazov? Ještě nedávno neznal jsem tváře jediného z vás a teď mi házíte kolem uší právy, sympatiemi, čert vás seber! _(STUDENTOVI.)_ Vás jsme konečně pozvali, je neodpustitelné, že jste zase přišel oknem, ale konečně přišel jste tak se mnou – _(PÁNOVI Č. 1)_ vy nebyl jste sice minule pozván, ale váš dopis a naše chování minule –**

> ****PÁN** **Č. 1** _(zmateně)_: Šel jsem dnes náhodou uličkou –**

> ****HORA** _(ukazuje na Č. 2)_: Co říkáte tomuto pánovi, studente?**

> ****STUDENT**: Já bych ho ke stolu nepozval!**

> ****PÁN** **Č. 2**: A proč, smím-li se ptát?**

> ****STUDENT** _(přimhouří oči)_: Máte příliš mnoho podnikavosti v sobě, pane!**

> ****PÁN** **Č. 2**: Máme jí, myslím, všichni dost!**

> ****HORA**: Ale neprojevujeme ji tak bouřlivě! Konečně, máte pravdu, studente! Zvu všechny ke stolu!**

> ****PÁN** **Č. 1** _(ihned)_: Promiňte, že odejdu!**

> ****HORA**: Neodejdete, poněvadž o tom, kdo má zůstat opravdu, rozhodne kuchyň –**

> ****PÁN** **Č. 1**: Pak bude nejlíp, abych hned zmizel –**

> ****STUDENT** _(za ním ostatní)_: Nuže?**

> ****HORA**: Lojzino!**

_Delší pauza._

## 12\. výstup

_LOJZIČKA a předešlí, později MÍLA._

_LOJZIČKA vyjde z kuchyňky, je kupodivu bledá. Dívá se na práh, tj. ne­dívá se na nikoho, pak náhle v jakémsi odhodlání zvedne hlavu. Je to půl Lojzičky a půl Koníčkovny zároveň._

> ****HORA**: Lojzino, pozval jsem všechny, ale snad by bylo nejlíp, kdyby tu zbyl jenom jeden.**

> ****LOJZIČKA** _(tiše)_: Že si to dáš líbit!**

> ****HORA**: Však se nic nestalo!**

> ****LOJZIČKA**: A já to musela _(s důrazem, velkým důrazem)_ slyšet všechno?**

_PÁN Č. 1 dívá se na LOJZIČKU zrovna s radostí._

> ****HORA**: Vždyť je to švanda!**

> ****LOJZIČKA**: Švanda? _(Najednou.)_ Nepotřebuji, aby se mne někdo ujímal!**

_Pauza. PÁN Č. 1 jako by chtěl něco říci._

> ****LOJZIČKA** _(odhodlaně)_: A nic nedám nikomu! Nechce se mi hrát švandu – s nikým! _(BRATROVI.)_ Divím se ti, velice divím… Ty, ty především –! _(Uvidí STUDENTŮV udivený pohled – na něho.)_ Co koukáte?**

> ****HORA** _(konejšivě)_: Ale, Lojzičko!**

> ****LOJZIČKA**: „Lojzičko“ – proč ne: Lojzino! _(Vzlykne.)_ A nic nedám nikomu! – Koníčkovna má pravdu! _(Na STUDENTA.)_ Co se smějete? _(Dopálena.)_ Marš ven! Marš ven, povídám!**

_PÁN Č. 2 letí ihned kamsi ke dveřím, PÁN Č. 1 je kupodivu však skoro nadšen, přestože couvá, STUDENT dere se přímo rozhněvané LOJZIČCE pod metlu, kterou v rozčilení chňapla za dveřmi._

> ****LOJZIČKA** _(na BRATRA)_: A ty taky! Ani zastat se mne neumíš, což jsem ze dřeva, abyste se o mne hádali? Marš ven, povídám! Ty taky! Což jsem ze dřeva? A musím to poslouchat? Musím? Zvala jsem vás já? Ven! Ven, povídám! _(Vzlykne a najednou mele všechny…)_**

_PÁNI ve zmatku zatlačeni LOJZIČKOU ode dveří, lezou nemotorně oknem do uličky, PÁN Č. 2 se zřejmě baví, PÁNU Č. 1 září oči, STUDENT se poťouchle směje, HORA mručí a dostává ránu za ranou._

Marš ven, povídám, všichni! _(Uvidí KONÍČKOVNU ve dveřích vlevo.)_ Koníčkovno!

## 13\. výstup

_MÍLA, LOJZIČKA a HORA._

> ****MÍLA** _(vytrhne jí metlu z ruky a hned je v práci)_: A matičko moje, to je můj program! Vidíš, došlo na moje slova! A copak ti udělali, co? Nic, docela nic, nejspíš! Že ses opovážila! Ještě ten můj kdyby tu byl, panebože, panebože! Tu máš, tu máš! _(Vyhazuje za PÁNY klobouk.)_ Klobouk chceš? Tu máš! Na – škleb se – ano ty, ty budeš naším pánem – _(honí oknem ven HORU, který se omeškal a leze těžko do okna)_ – ano ty, ty perlo stvoření _(přirazí okno)_, to se ví, tebe udělali v ráji nejdřív – tebe – uf! _(V hrdinné póze.)_**

_LOJZIČKA pláče, stojí u stolu, a přece se směje, venku někdo taky._

<div class="centered">

<div class="verse">

_A opona jde dolů._

</div>

</div>

* * *
[^1]: Čistému všechno čisté.
</section>
