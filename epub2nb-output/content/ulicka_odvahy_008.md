---
title: TŘETÍ DĚJSTVÍ
contentType: prose
---

<section>

_Je už trochu podvečer. Ve světničce žádné změny. Jenom skříň vpravo je poněkud odtažena a uprostřed pokojíčka je kbelík s vodou. LOJZIČKA provádí veliké uklízení, které provádějí ženské vždy, když „něco visí ve vzduchu“ (přinejmenším svátky). Hospodyňka také vypadá podle toho. Hlavu si ovázala jako Albánec, na nohou má bačkory, v ruce smeták._

## 1\. výstup

_HORA a LOJZIČKA._

_HORA zažehnává horlivým mytím a prskáním nad umyvadlem vlevo následky neznámého nočního sezení. LOJZIČKA dívá se na něho, nálada je dle toho prapodivně jednoduchá._

> ****LOJZIČKA**: A v koliks přišel? Jen se přiznej!**

> ****HORA**: Nedíval jsem se na hodinky!**

> ****LOJZIČKA**: Ale já ano: půl třetí bylo!**

> ****HORA**: Proč jsem jenom nepřišel až ráno?**

> ****LOJZIČKA**: Jenomže to je už po třetí, můj zlatý holečku, a to není v pořádku! Pro mne a za mne dělej si, co chceš, já ti nebudu nic zakazovat, ale abys mně chodil denně ráno domů, na to mne neužiješ! Víš, co jsem ti říkala! Seberu se a pojedu! Však mne doma taky potřebují a ráj u tebe nemám. Jaký ráj? Ale snad se ti stýská po starém pořádku, jakýs tu míval? Jedna bota na almaře, druhá v umyvadle, límce po kuchyni, peřiny po měsíce nepřevlečeny – ale ano, chceš-li, zítra to tu můžeš mít úplně po chuti! Ale jenom řekni nebo mně to napiš!**

> ****HORA**: Ale, Lojzičko – co se z tebe stalo! Taková hodná bývalas –**

> ****LOJZIČKA**: Bývala. Víš, že nejsem žádná zlá ženská, a proto na to hřešíš –**

> ****HORA**: Ale, Lojzičko –! _(Chce ji obejmout.)_**

> ****LOJZIČKA**: Nech mne! A neoholený jsi, tabák z tebe smrdí na sto honů –**

> ****HORA**: Víš, že na krásu jsem si nikdy nepotrpěl!**

> ****LOJZIČKA**: Styď se! Jenom dvakrát jsem tě viděla tak v životě: po maturitě a jednou o kuželkách. A cos toho nažvanil.**

> ****HORA** _(bystří uši)_: Co jsem žvanil?**

> ****LOJZIČKA**: S kým jsi seděl?**

> ****HORA** _(vesele)_: Co jsem žvanil?**

> ****LOJZIČKA**: Povídat ti to budu – ne? Hlavy to nemělo, paty to nemělo –!**

> ****HORA**: Už se teda stydím! _(Vyndá peněženku a počítá, pak se podrbá ve vlasech.)_ Hrome, seschlo se to!**

> ****LOJZIČKA**: A do prvního máme ještě daleko!**

> ****HORA**: Seschlo se to pořádně! _(Najednou se zasměje.)_ Lojzičko, prosím tě, nehněvej se, ale já za to nemohu!**

> ****LOJZIČKA**: A co se směješ?**

> ****HORA** _(po chvilce)_: Byl tu student?**

> ****LOJZIČKA**: Taky pěkné kvítí! Jednou se stavil, ale hned zase letěl, jako by mu hlava hořela. Pusť, musím to tu vymést! _(Najednou.)_ A naposled – neflámuješ s ním?**

> ****HORA**: Ten zrovna na to má!**

> ****LOJZIČKA** _(kupodivu zvědavá)_: A kdes tedy byl?**

> ****HORA**: Nač ti to budu povídat? Seděl tam jeden inteligentní pán, pak ještě jeden inteligentní pán, pak jeden impertinentní pán a asi deset s pěknýma cestičkama ve vlasech, inu, samá vznešená společnost!**

> ****LOJZIČKA**: Pusť, nepleť se pořád!**

> ****HORA**: A těch řečí, a těch řečí, až mne hlava bolela!**

> ****LOJZIČKA**: Z řečí?**

> ****HORA**: Lojzino, to – byli inteligenti! Trochu divocí, ale – inteligenti! Agent vedle agenta a konce jim nebylo!**

> ****LOJZIČKA**: Prosím tě, kam to chodíš?**

> ****HORA**: Inu, bože! – Lojzičko, já mám hlad!**

> ****LOJZIČKA**: Co ještě chceš? Nic nedostaneš!**

> ****HORA**: Pak půjdu pryč!**

> ****LOJZIČKA**: A jdi, nikdo tě nedrží! Ale pamatuj si, co jsem ti řekla!**

> ****HORA**: Kdo chce kam, pomozme mu tam! _(Směje se.)_ Ale Lojzičko, nebuď přece taková zlá! Na mou duši, kdybys ty věděla, jak já se o tebe starám!**

> ****LOJZIČKA** _(plácne po něm hadrem)_: Prosil se tě zase někdo! A meť a nepřecházej! Jdi si do hospody, do kavárny nebo třeba ke všem čertům, ale jenom už mi dej pokoj! Pusť, nepleť se pořád –! A tamhle jsou dveře! _(Zlostně.)_ Poslouchej –!?**

> ****HORA** _(se klidně učeše, pak jde ke dveřím, obrátí se ironicky)_: Má úcta, má úcta! _(Klaní se a zmizí.)_**

## 2\. výstup

_MÍLA a LOJZIČKA._

_LOJZIČKA pilně uklízí. Najednou je ze dvorečka slyšet ostrý hlas KONÍČKOVNY, která se tam srazila s HOROU._

> ****MÍLA** _(venku)_: A prosím vás, neviděl jste mého znejmilejšího? Co? Nevysedáváte vy teď spolu? Jděte, povídám! Nic jiného bych neuslyšela beztoho než vtip! _(Vstoupí do pokoje.)_ Dobrý den!**

> ****LOJZIČKA**: Dobrý den!**

> ****MÍLA**: Uklízíte?**

> ****LOJZIČKA**: Od rána.**

> ****MÍLA**: Chlapi – ani toho nezasluhují!**

> ****LOJZIČKA**: Baže!**

> ****MÍLA**: Taky se vám toulá? Můj už tři dny nebyl doma!**

> ****LOJZIČKA**: Pěkná sebranka!**

> ****MÍLA**: A kdyby aspoň člověk věděl, kde brousí!**

> ****LOJZIČKA**: Pf – ti se neprozradí!**

> ****MÍLA** _(pomáhá LOJZIČCE postavit skříň na staré místo)_: Měla byste mu to tady nechat, jak to míval dříve.**

> ****LOJZIČKA**: Však jsem mu tím už pohrozila!**

> ****MÍLA**: Ale to čerti vědí, viděla byste, že by z toho ještě měli švandu! Už to vidím, jak by to tu vypadalo. Na stole noviny vedle novin, šachy (ty se tu hrávaly před vámi každý den – co ti chlapi jenom na tom mají?) – na okně tabák, na židli tabák, na podlaze tabák, v posteli tabák – pak by se tu slezli jako sysli a zpívali haleluja, „že je teta pryč“… Já je znám, mně je nebude nikdo malovat!**

> ****LOJZIČKA** _(směje se)_: A co ten váš?**

> ****MÍLA**: Povídám, tři dny už jsem ho neviděla. Snad kují dohromady nějaké spiknutí, ale to bych jim neradila! Ať to zkusí a dostanou zas! Já je šanovat nebudu!**

_LOJZIČKA se směje._

> ****MÍLA** _(si usedla)_: A vždyť je to blázinec! Někdy toho už mám až až! Tak mně to připadá, že to špatně dopadne nebo co, a věřte mi, kdybych ho měla po ruce, zaškrtím ho.**

> ****LOJZIČKA**: A přece vás poslouchá až dost!**

> ****MÍLA**: Jenomže už to trvá pět let a to není přece jenom tak. Jsou lidé, kteří se vydrží tahat spolu i deset let, ale já z nich nejsem! A ba ne! Už jsem si to rozmyslela, a když on tak, já nejinak! Pořád se kroutí jako úhoř, pořád: ještě tohle a tamhle, a nakonec tahá mne jako kamaráda mezi kamarády a najednou přestane tahat –**

> ****LOJZIČKA**: Co vás to napadlo?**

> ****MÍLA**: Dříve, když jsem mu spravila prádlo: Prstíčky, zlaté prstíčky! – dnes ani nepoděkuje. Dříve, když jsem mu řekla, že nepřijdu, div že do pláče se nedal, dnes –! Dříve knížku přines: Tu máš, prý, a čti, pěkné je to! – dneska: Zas už čteš? Však už jsi dost moudrá –**

> ****LOJZIČKA** _(směje se jí)_: Už jako byste byli svoji!**

> ****MÍLA**: Ale to je to právě, že nejsme!**

> ****LOJZIČKA**: Budete! Koníček není žádné fanfárum, tuhle i talíře umývat mně pomáhal.**

> ****MÍLA**: A to on jo, ale… A kdy tu byl?**

> ****LOJZIČKA**: Druhý den po tom výprasku.**

> ****MÍLA**: Nu a vidíte, od té doby je ten tam. V bytě ani řádku, domácí taky o něm neví, už jsem na mou duši hledala v novinách, jestli ho někde nesebrali policajti.**

> ****LOJZIČKA** _(najednou)_: Ale to máte pravdu: možná, že něco kují!**

> ****MÍLA**: Ale co? _(Pauza.)_ Co by kuli dohromady? Vždyť by ani žádný plán nevymysleli! A to je banda a nic jiného! Možná, že některý z nich vyhrál pár krejcarů, nebo možná, že pořád ještě oslavují ten výprask… Jen když je záminka, a už sedí a debatují a zpívají – já vím, jak bude ten můj vypadat! Oči opuchlé, šňůrku od skřipce pryč, kravatu na stranu, lokty celé prošoupané _(bouchne najednou pěstí do stolu)_ – kdybych toho chlapa jenom někde uviděla!**

## 3\. výstup

_KONÍČEK, LOJZIČKA a MÍLA._

_Postava u okna. Je to KONÍČEK. Slyší něžný hlas své nejmilejší a kývne na LOJZIČKU, aby ho neprozradila._

> ****MÍLA**: Ale já vím, kde bude. Jistě tam sedí! Viděla jsem tu dnes jednoho z jeho známých, taky jeden! Sedí jistě v kavárně… Ale kdyby sem přišel, neříkejte mu nic, já už si to s ním spravím sama! Mně neuteče, mně se nevykroutí! _(Odejde dveřmi vlevo.)_**

> ****LOJZIČKA** _(do okna rychle a vesele)_: Honem! Teď!**

_KONÍČEK vskočí do světnice, schová se za zeď._

> ****KONÍČKOVNA** _(venku)_: Banda! _(Zajde.)_**

> ****KONÍČEK** _(vesele)_: Ale jen hoň a hledej, budeš se aspoň trochu bavit svou nedočkavostí, jako já se jí bavil!**

> ****LOJZIČKA**: Proč jí to děláte?**

> ****KONÍČEK**: To je dlouhá historie!**

> ****LOJZIČKA**: Bručí.**

> ****KONÍČEK**: Přejde ji to!**

> ****LOJZIČKA**: A na mou víru: šňůrku od skřipce máte opravdu pryč! A kravatu na stranu! _(Směje se.)_**

> ****KONÍČEK**: Nu ovšem, já byl v kavárně!**

> ****LOJZIČKA**: A včera v noci nebyl jste s bratrem!**

> ****KONÍČEK**: Nebyl.**

> ****LOJZIČKA**: Měl jste ho vidět, jak tu prskal jako vydra! A hlavička prý ho bolí, desetkrát si máčel ručník. S nějakou moc inteligentní společností seděl!**

> ****KONÍČEK** _(se vesele směje)_: A student dovádí taky! Včera jsem ho viděl. Inu, vy jste je rozebraly! Ale tak mne trochu poslechněte – musím vám to teda vyložit, jak to je se mnou. Co je?**

## 4\. výstup

_PILÁT a předešlí._

> ****PILÁT** _(objeví se ve dveřích s velkou kyticí)_: Dobrý večer!**

> ****KONÍČEK**: Hola! Co to má znamenat? Snad to nejsou námluvy? Pane Piláte, to by byla odvaha! Ale myslím, že pohoříte! Kdežpak, slečna a vy!**

> ****PILÁT**: A vždyť to není kytice ode mne! Přinesli to k domovníkovi, prý pro slečinku nahoru, tak jsem to sem vzal!**

> ****KONÍČEK** _(překvapením strčí ruce do kapes)_: Pěkná kytka! Ale od koho?**

> ****PILÁT** _(s úsměvem)_: Což já vím?**

_LOJZIČKA je poněkud zmatena._

> ****KONÍČEK**: Kampak ji dáme? Vázu máte? A tak sklenici! Ukažte, ukažte, já to obstarám! _(Zajde do kuchyňky, vrátí se se sklenicí a kyticí v ní a postaví ji na stůl.)_**

> ****PILÁT**: A slečno – žádná radost?**

> ****LOJZIČKA**: Cožpak vím, kdo to poslal? Jakživa jsem nic takového nedostala!**

> ****KONÍČEK**: Ani vizitky u toho není!**

> ****PILÁT**: Inu, nějaký pán!**

> ****LOJZIČKA**: Pán… _(Trochu se zamyslí.)_ A co když to poslali tihle lumpi zde? Nedělá to dobrotu celý týden, usmířit si mne chtějí a zábavičku ještě mít při tom!**

> ****KONÍČEK**: Já to nekoupil, já o ničem nevím!**

> ****LOJZIČKA**: Ale bratr ráno něco vykládal –**

> ****PILÁT**: Od pana bratra to taky nebude!**

> ****KONÍČEK** _(PILÁTOVI)_: A co dělá zahrádka?**

> ****PILÁT** _(zvedne levou ruku)_: Nějak to nejde tak, jak jsme si to představovali. Je to zatraceně drahé, pár stovek se mi přece jenom nedostává, a vypůjčovat si je nechci. Jo, kdyby je někdo půjčil tak snad bez úroků, to by ještě šlo, ale nevím, nevím… chtějí za to nekřesťanské peníze!**

> ****KONÍČEK**: Ale to by byla zahrádečka!**

> ****PILÁT** _(v nadšení)_: Vysoko nad Prahou a nikdo by o ní nevěděl, jenom my! Všiml jste si těch krásných jabloní v ní? Za chvíli pokvetou! Panebože, už z toho bývalo mi kdysi špatně, že to pořád není moje. Petržele bych tam nasázel, cibule, máku, kopru a tam k altánu bychom dali jiřiny a žluté lilie – máte je taky rád?**

> ****KONÍČEK**: Však co není, může být –**

> ****PILÁT**: Všechno může být na světě, jenom ten stupínek ještě, jenom ten stupínek, a ten, potvora, bývá často nejhorší –! _(Mávne rukou, pryč.)_**

## 5\. výstup

_KONÍČEK a LOJZIČKA._

> ****KONÍČEK**: Jenom ten stupínek, ten stupínek! Co se tak díváte na ty květiny? Kdo poslal, ten poslal, však se to dozvíme!**

_LOJZIČKA honem začla uklízet._

> ****KONÍČEK**: Ten děda má pravdu! Míla tu zase dělala rámus, ale to ona neví, že já jsem zrovna ten stupínek šťastně přelezl. Jak to? Však jsem vám to chtěl zrovna vykládat. – Poslouchejte, co mne to teď napadlo? Pojďme ven! Co bychom nešli my oba? Udělal se tam pěkný večer a mně se chce dnes nějak povídat o všem možném a tady mohla by se ona každou chvíli vrátit a „to“ by nebylo to!**

> ****LOJZIČKA** _(vesele)_: Co vás to napadlo?**

> ****KONÍČEK**: A tak! Však já, víte – nebezpečný nejsem!**

> ****LOJZIČKA** _(se rozesměje)_: To vím!**

> ****KONÍČEK**: Jenom se tak proběhneme okolo Svatého Víta a pak zase domů!**

> ****LOJZIČKA** _(se směje)_: A co mi budete povídat?**

> ****KONÍČEK**: A bratra potrestáte, až se vrátí, nebude mít s kým honem se bavit. A to překvapení!**

> ****LOJZIČKA**: A to máte pravdu! Práce už je beztoho hotova. Ale to bych se musela převléci, takhle přece ven nemohu!**

> ****KONÍČEK**: Však bude za chvíli soumrak!**

> ****LOJZIČKA** _(skoro rozpustile)_: Počkejte! Dobrá, půjdem! Ale co vás to tak najednou napadlo? Na půl hodiny?!**

> ****KONÍČEK**: Na půl hodiny!**

> ****LOJZIČKA**: Dobrá! _(Zaběhne do kuchyňky.)_**

> ****KONÍČEK** _(je prostě šťasten a vykládá)_: To s tím stupínkem, to je takhle: Víte, že už se znám s Mílou pět let? Myslím, že ji znám, opravdu znám jako své boty. To vím dobře, co jí chybí (a co mně taky, taky! – nepotřebujete se honem ptát!) – ale to vím taky, že je hodná holka, a až si dá říci, bude z ní žena, že ji budu muset hlídat před kamarády. (Ale to je docela jiná kapitola.) Teď v poslední době mně začala vrčet a už dost povážlivě. To by mne nebylo dopálilo, já přece vrčívám taky dost často a hodně povážlivě, ale u ní bylo to už – jak vám to mám říc’? – no – tak! Jenomže, jenomže: Vem si mne, holoubku, to je velmi těžká věc –**

_Pauza._

> ****LOJZIČKA** _(v kuchyni)_: Nu?**

> ****KONÍČEK**: Je to těžká věc a zase není. Já to vím už dva roky, ale nikdy jsem jí to nevykládal jako teď vám. Ona je moc prudká do všeho, a hned, jak bych začal o tom mluvit, už ji slyším napřed: „Nemáš mne rád, viď, že mne nemáš rád?“ Raději jsem ji dopaloval, než bych jí všechno řekl, ale pak bývala ještě nešťastnější, ačkoliv jinak zase šlo jí to znamenitě k duhu… Co se smějete…? Je to komedie a není to komedie, je to jednoduché a není to jednoduché. Já měl zrovna pár set korun měsíčně. Když jsem to rozpočítal, uviděl jsem, že dva lidé i při velmi skrovném životě dnes z toho velmi těžko vyjdou. _(Mluví zrovna profesorským hlasem.)_ Míla není zvyklá snášet trochu bídy a každý den desetkrát se odříkat. Počítal jsem a řekl jsem si, že má-li mne ráda, že počká, až budu mít více. Aspoň o 400 korun. Těch 400 korun by nám, řekněme, hodně pomohlo a tím byla by hlavní věc odbyta, odříkání už by nemuselo být veliké, a kdybych seděl doma a dělal něco pro sebe, vyděláme ještě a bude dobře, nebude strachu o budoucnost. Ano – vypadá to zbaběle, ale je to tak. Jenom těch pár stovek, těch pár stovek více a půjde to, říkal jsem si, ale těch pár stovek nešlo… Žádal jsem o přídavek, ani neodpověděli. _(Ironicky.)_ „Máš mne rád? Máš mne rád? Viď, že mne nemiluješ?“**

_Pauza._

> ****KONÍČEK** _(veseleji)_: Ale život je komedie, ani nevíte, jaká! Dnes už se tomu mohu smát – je to komedie, je! Zkrátka a dobře: Náš starý potřeboval něco do výroční zprávy minule a já mu nabídl kus článku z italské pojišťovací statistiky. (Koupil jsem toho náhodou celý ročník za pár krejcarů v hospodě.) Co byste neřekla? Starý to vzal, sesmolil to po svém (rád se chlubí cizím peřím a docela klidně!), článek dělal furore. Tuhle to vytáhli v odborném časopise a seřezali to. Já sesmolil nové články (jsou taky v tom ročníku) a vyhráli jsme to. Náš protivník byl zrovna takový flancmajor jako my, ale my to uměli líp. Nu – komedie! Starý byl jako na trní, ale když to dopadlo dobře pro nás, přišel, na rameno poklepal a že prý teda jako… Už minulý týden jsem to čekal, a proto jsem byl tady takový – přišlo to zatím dnes –**

> ****LOJZIČKA** _(vyšla, jednoduše ustrojena)_: Kolik?**

> ****KONÍČEK**: Nu, zrovna těch dvacet! Inu, komedie, komedie! Celý život je taková komedie, ale když povážíte, že kvůli komickým pakatelům dopadává to v něm často velmi špatně –! _(Naplije si do dlaní.)_ Ale komedie hrával jsem už za studentských dob, a dobře, říkali. _(Směje se.)_ Víte, co jsem hrával? Komické staré! Hehehe! – Tak co? Jdeme?**

> ****LOJZIČKA**: Na půl hodinky… Honem…!**

> ****KONÍČEK** _(ukazuje jí do dveří vlevo)_: Hoplá!**

## 6\. výstup

_Předešlí a hlasy zvenku._

_Zešeřilo se trochu. Z ulice ozve se najednou HORŮV hlas: Lojzičko! Smíme dovnitř?_

> ****LOJZIČKA** _(uleknutě)_: Ne! Uklízím!**

> ****HORA** _(venku)_: Jsme tu tři, snad nás nenecháš stát venku?**

> ****STUDENT** _(venku)_: Pojďme, pomůžeme!**

> ****LOJZIČKA** _(KONÍČKOVI, nevesele, plačtivě)_: Uklizeno nemám, vede hosti! Já se na to koukat nebudu! _(Zajde do dveří vpravo.)_**

> ****KONÍČEK**: Snad brzo odejdou… _(Zajde do kuchyňky, zavře za sebou. Je to prostý, instinktivní pohyb ze sympatie k LOJZIČCE…)_**

## 7\. výstup

_HORA, STUDENT a PÁN Č. 1._

_Dveře nalevo se otevřou, STUDENT, HORA a PÁN Č. 1 – tentokrát bez cylindru – vejdou._

> ****STUDENT**: Dobrý večer! _(Rozeběhne se ke kuchyňce.)_**

> ****HORA**: Lojzičko! Hosti jsou tu!**

_STUDENT chtěl otevřít dveře do kuchyňky, ale ty mu někdo přirazí před nosem._

> ****HORA** _(u dveří)_: To je rámusu kvůli uklízení! Aby sem nikdo nesměl!**

> ****STUDENT**: Však jsme vám chtěli pomoc’!**

> ****HORA**: Ale co! Sedněme si a je to! _(U dveří.)_ Kávu už nemáš beztoho, však se tě o nic neprosíme! A když chceš trucovat, trucuj!**

> ****PÁN**: Snad abychom přece jen odešli!**

> ****HORA** _(stále u dveří)_: Předevčírem už ses přece nezlobila! Co? Ty jsi ale divná!**

> ****STUDENT**: Vezměte tedy alespoň na nás zase koště!**

> ****HORA**: A tak si tam zůstaň! Však ty vylezeš! _(K pánům.)_ Prosím!**

> ****PÁN**: Ale snad přece –**

> ****HORA**: Prosím!**

_PÁN se usadí zvolna na pohovku, STUDENT usedne nedbale na židli, HORA přechází pokojem._

> ****HORA**: A to ďábel ví, co mají ženské z těchhle vrtochů! Vždyť to přece nikomu imponovat nemůže!**

> ****STUDENT**: Uklízí se… Když uklízela naše babička, musel dědeček na pouť na tři dny z domu.**

> ****HORA** _(u něho)_: Co dělá harmonika?**

> ****STUDENT**: Ukradli mi ji v přednáškách.**

> ****HORA**: Kdo?**

> ****STUDENT**: Kolegyně.**

> ****HORA**: Pěkná?**

> ****STUDENT**: Pěkná!**

> ****HORA**: Poslechněte, s kolegyněmi bych si nezačínal! Ta by vám potom pořád mluvila do řemesla!**

> ****STUDENT**: Ale kdybychom spolu spravovali – zuby, to by bylo peněz!**

> ****HORA** _(vybuchne)_: Materialisto! Tudy na to? _(Smích.)_**

> ****HORA** _(PÁNOVI)_: A kam jste šel vlastně?**

> ****PÁN**: Nikam.**

> ****STUDENT**: Zrovna jako já a najednou jsme se chytli pod uličkou. A vy, kam jste šel?**

> ****HORA**: Taky domů, chtěl jsem už jít zase do hospody, ale pak jsem si to s pánem, který tam asi bude, rozmyslel. _(Uvidí květiny.)_ A! Květiny, květiny! Podívejme se! Květiny! _(U dveří u kuchyňky.)_ Od koho pak jsou, co? Ano, ty na stole! _(Chytne za kliku, chce otevřít, nemůže.)_ Lojzino! Vždyť se to ani nesluší! Otevři, povídám! Nebo se budu opravdu zlobit! _(Nic.)_ Že bych rozsvítil?**

> ****STUDENT**: Bude se to ve tmě povídat líp.**

_Pauza._

> ****PÁN**: Od koho jsou ty květiny?**

> ****HORA** _(podezřívavě vesele)_: Nevíte-li to vy, jak to mohu vědět já?**

_PÁN zakašle._

> ****STUDENT**: Jsou krásné! Jednu si vezmu!**

> ****HORA**: Potřebujete?**

> ****PÁN** _(STUDENTOVI)_: Myslím, že jsem vás včera viděl ve městě. Šel jste s jakousi dámou, menší postavy, plavovlasá byla.**

> ****STUDENT**: Však jsem si myslel hned, že jste to byl vy!**

> ****PÁN**: Ale slušelo vám to!**

> ****STUDENT**: Ujišťuji vás, že to není nic vážného.**

> ****PÁN**: A proč mne tím ujišťujete? Mně přece do toho ničeho není!**

> ****HORA**: A to lidé říkají vždycky tak.**

> ****STUDENT**: A proč? Vždyť na tom přece nic není!**

> ****PÁN**: Však ono už na tom něco bude!**

> ****STUDENT**: „Nic vážného“ – zní to tak divně. „Promiňte, není na tom ‚nic vážného‘“, „odpusťte, je to tedy jenom žert“. Ale někdy to zrovna žertovně nedopadne.**

> ****PÁN** _(ironicky)_: Hu! Co vy o tom víte?**

> ****STUDENT**: Jsem ovšem ještě mlád, ale vždyť přece studuji lékařství, a mohu už tedy souditi i bez zkušeností.**

> ****HORA**: Jenom žádnou vědu, jinochu! Věda se hezky snad čte, ale špatně poslouchá, a nejhůř v prostonárodním výkladě.**

> ****STUDENT**: Tuhle jsme měli u nás filozofa, chrlil krev, dvě ženské se ještě nad ním hádaly –!**

> ****HORA**: A vy jste je nevyhodil?**

> ****STUDENT**: Ta jedna měla pravdu a druhá byla hezčí – nešlo to.**

> ****HORA**: Ale o člověka šlo!**

> ****STUDENT**: Hm – my ho zachraňujeme, jak umíme, ale když si to sám zpatlá –?**

> ****HORA**: Moc lidí si to patlá samo –**

_Pauza._

## 8\. výstup

_MÍLA a předešlí._

_Do této svrchovaně inteligentní rozmluvy zapadne hlas KONÍČKOVNY z ulice: Prosím vás, není tam Koníček?_

> ****HORA** _(vesele)_: Haló, Koníčkovno, jen dále – hned tu bude! _(Ostatním.)_ Když Lojzina nechce ven, aspoň ona tu bude! _(Vítá vstupující.)_ Má úcta, koho hledáte? Koníčka? Odpoledne byla zpráva v novinách, že zase skočil někdo do Vltavy!**

> ****MÍLA**: Bože, vy jste zase naložen! Jako vždycky! Jako vždycky!**

> ****HORA** _(ukazuje na pány)_: Poznáváte je?**

> ****STUDENT**: Ale zvalchovala jste nás důkladně!**

> ****PÁN**: Má úcta! _(Všichni si podávají ruce – úsměv.)_**

_Pauza._

> ****MÍLA**: A co tu sedíte tak sami?**

> ****HORA**: Lojzina se zavřela v kuchyni a nechce ven!**

> ****MÍLA**: Pak ji tam nechte! Však ví jistě, proč se zlobí.**

> ****STUDENT**: Ano, to víme i my. Ale nám se chtělo posedět.**

> ****HORA** _(podává MÍLE židli)_: Posaďte se taky! A kde jste byla? A že hledáte Koníčka? Lumpuje? Aspoň si ho budete víc vážit!**

> ****MÍLA**: To bych měla koho!**

> ****HORA**: Zlatý člověk – povídám vám! Perla! Já být hraběnkou, vezmu si ho, poněvadž to je typ, typ dobráka –**

> ****MÍLA**: Ano, dobrák, ale týrat taky umí – jen si nemyslete!**

> ****HORA**: Jak ty mně, tak já tobě, copak jste mu zase vyvedla?**

> ****MÍLA** _(vybuchne)_: Za chlapci mu chodím! _(Všichni vybuchnou ve smích.)_ Nedávno mi psal jeden generál, že mně najme vilu, na koni že budu jezdit… _(Všichni se smějí.)_ Co se smějete? Zrovna takhle se bavíte vždycky vy se mnou. „Prosím tě, hrabě Wurmbrand mne obehrál o čtyři tisíce…“ _(Teď se smějí zase všichni doopravdy. Z kuchyně slyšet, jak něco spadlo.)_**

> ****STUDENT** _(je rázem u dveří)_: Nu tak, slečno, jak dlouho budeme čekat?**

> ****MÍLA**: Nechte ji, však ona už přijde! _(HOROVI.)_ Poslouchejte, vy, člověče: Měl vy jste vůbec kdy někoho rád? Že ne? Ano? A to už odjakživa jste býval takový _(nedopoví)_ – jako dnes? Ano? Jak to, že si pro vás už přece jenom některá ženská nezoufala?**

> ****HORA** _(poklepává jí důvěrně po zádech)_: Nu, tak vidíte, Koníčkovno! – Ale co je s vaším starým?**

> ****MÍLA**: Opravdu jste ho neviděl?**

> ****HORA**: Neviděl, na mou duši! Ale počkejte – v pondělí jsem s ním mluvil, byl v mizerné náladě. Že prý musí tenhle týden dostat přidáno a pořád prý nic –**

> ****MÍLA**: Co – tenhle týden?**

> ****HORA**: Co je vám?**

> ****MÍLA**: Konečně! Vezmeme se! Pořád to přede mnou vykrucoval, ale já věděla, že čeká jenom na to, ale teď, když mu přidají –! Však už jsem si chvílemi nebyla jista, jestli nestárnu každý týden o měsíc!**

> ****STUDENT**: Ale pak gratulujeme!**

> ****HORA**: Jenom aby neměl někde jinou!**

> ****MÍLA**: A ne, to ne, to jistě ne! Žádný charakter, a přece charakter! _(Zase HOROVI.)_ Vy mi to ovšem nebudete přát, ale když se tak na vás dívám, věru – každý pořádný člověk měl by si aspoň vydržovat nějakou ženu, když už se nechce oženit –!**

> ****HORA**: Ale já nejsem pořádný člověk –**

> ****MÍLA**: Ale stal byste se jím! A pak by vám to aspoň na tom světě slušelo!**

> ****STUDENT**: I andělé měli by radost –! _(Vtom zvedne varovně prst a ukazuje na dveře u kuchyně…)_**

## 9\. výstup

_KONÍČEK (přestrojený za Lojzičku) a předešlí._

_Dveře se zvolna otvírají a „LOJZINA“ vychází z nich, kupodivu nikoliv hlavou napřed. Jako by se zlobila na všechny, ani se k nim neobrátí, nese v ruce kbelík s vodou a zvolna podél zdi jde s ním ke dveřím vlevo._

> ****HORA** _(na ostatní)_: Pst! Ticho!**

> ****STUDENT** _(ironicky)_: Má poklona!**

> ****MÍLA** _(polo žertovně)_: Ale, Lojzičko.**

_„LOJZINA“ vyjde._

## 10\. výstup

_Předešlí bez „LOJZINY“._

> ****MÍLA**: Co jste jí udělali? Nepoznávám ji!**

> ****HORA**: My nic!**

> ****PÁN**: Neměli bychom snad přece odejít?**

> ****HORA**: Jakživ jsem ji neviděl tak trucovat! Co to do ní vlezlo?**

> ****STUDENT**: Půjdu za ní!**

> ****HORA**: Nechte ji raději!**

_Čekají, až se „LOJZIČKA“ vrátí, ale té se nějak dlouho nechce zpět._

> ****PÁN** _(MÍLE)_: Povídáte, slečno, že by se každý pořádný člověk měl oženit –**

> ****MÍLA**: Šla jsem poněkud výš –!**

> ****PÁN**: Dobrá, ale což když jsou na světě – řekněme – nestateční lidé.**

> ****MÍLA**: Jak to?**

> ****PÁN**: Na příklad zrovna třeba já!**

> ****MÍLA**: Prosím, nerozumím dobře.**

> ****PÁN**: Ach, ovšem – nutno mluvit trochu přesněji. Budiž! Nuže tedy –**

## 11\. výstup

_„LOJZINA“ a předešlí._

_Nucená pauza, neboť v tom okamžiku vrací se „LOJZINA“ ze dvorka… Podél zdi přejde do kuchyně – a zavře dveře. STUDENT významně zakašlal, HORA za ním._

## 12\. výstup

_Předešlí bez „LOJZINY“._

> ****MÍLA** _(PÁNOVI)_: Prosím!**

_PÁN klepe prstem do stolu. Je v rozpacích._

> ****STUDENT** _(to ihned vycítí, vesele)_: U nás v sobotu vyhořel rybník –**

> ****HORA** _(hned vpadne)_: – tak se to valilo proudem, co?**

## 13\. výstup

_„LOJZINA“ a předešlí._

_Smějí se, když vtom otevřou se dveře u kuchyně, a „Lojzička“ zase vynáší ven koberec na rameni. Zase všeobecné kašlání._

> ****HORA**: Lojzino, teď ale toho hned necháš!**

> ****MÍLA**: Ne, teď jí právě dejte pokoj!**

> ****HORA** _(vztekle)_: Ale cožpak to kdy viděl svět? Povídám, jářku –? _(NEPRAVÁ LOJZINA zašla zase ven do dvorka.)_ Snad je _(koberce)_ nebude ještě klepat?**

## 14\. výstup

_Předešlí bez „LOJZINY“._

> ****MÍLA** _(PÁNOVI)_: Nuže?**

> ****PÁN**: Smím být upřímný?**

> ****MÍLA**: Prosím!**

> ****PÁN**: Nuže – poraďte mně! Jsem vdovec, je mi 35 let, mám doma dítě, holčičku dvouletou, kterou mi opatrují chůvy. Vedle toho mám na starosti celý dvůr (je to pořádné hospodářství!) a chce se mi dělat na někoho vedle děcka – nemám na koho. _(Pauza.)_ Příbuzní by mi tam dali ovšem okamžitě, třeba koho bych řekl, ale já nechci – neboť jsem konečně (proč bych to neřekl rovnou?) muž a ponejprv oni nevolili dobře za – mne. Co byste dělala na mém místě?**

> ****MÍLA**: Co bych dělala?**

> ****STUDENT**: To opravdu není jenom tak –!**

_Pauza._

> ****PÁN**: Ano: aby dítě dostalo řádnou matku, já opravdu ženu a abych se ve svých starostech nepřehmát (možná, že už by to bylo do hrobu!), abych opravdu našel polovinu své duše, která se toulá bůh ví kde – (studente, vaše slova!)? Nuže?**

> ****MÍLA** _(po chvilce)_: Svěřila bych to i náhodě –**

> ****PÁN**: A náhoda pošle vám někoho do cesty –**

> ****MÍLA**: Nu –?**

_Pauza._

> ****PÁN** _(zvolna)_: Jak to tomu druhému, jí – řeknete? Jak to tomu druhému máte vyložit?**

> ****HORA** _(jemně a prostě)_: To je samo sebou zřejmé: ten okamžik mohl by stát velmi mnoho!**

> ****STUDENT**: – ledaže by náhoda to udělala zase sama tak nějak a všelijak… _(Nedovede se vyjádřit…)_**

> ****PÁN** _(k MÍLE)_: Vy to máte prosté: máte se rádi, přidali vám, vezmete se, ale se mnou, se mnou je to tak zlé, že vám závidím, opravdu závidím!**

> ****MÍLA**: Chůvy vám také děcko jenom zkazí!**

> ****PÁN**: Zatím jsem ještě nepozoroval, ale možná, že už se stalo –**

> ****STUDENT**: A safra, tohle si dovedu představit! A do Prahy co jste přijel vlastně dělat?**

> ****PÁN**: Nic! Co bych vám to nepověděl? Jel jsem za jednou příbuznou – bylo to – _(Mávne rukou.)_ Můj majetek by se zdvojnásobil, ale já byl bych prodán! To by nebylo to. A tak jsem se jel podívat tam, kde je více lidí pohromadě, a chodil, kudy chodil… A věřte, studente, nevykládal jsem vám to předevčírem jenom tak: zle mně je už z toho, zle na duši. A bude hůř, nerozhodne-li se to nějak letos a brzo! Cítím to zcela jasně… Nuže, co tomu říkáte?**

> ****MÍLA** _(žertem)_: Co byste dal za takovou ženu?**

> ****PÁN** _(položertem)_: Řekněme: půl milionu.**

## 15\. výstup

_„LOJZINA“ a předešlí._

_Všeobecné zakašlání, neboť „LOJZINA“ se vrací. STUDENT s HOROU stojí v popředí vpravo, PÁN sedí v rohu pohovky. MÍLA na židli opodál od stolu. MÍLA náhle vykřikne zděšením i radostí. „LOJZINA“ prchá do kuchyňky._

> ****MÍLA**: Světlo! Světlo!**

> ****HORA**: Co je? _(Rozsvítí lampu.)_**

## 16\. výstup

_KONÍČEK a předešlí._

> ****STUDENT**: Co je? _(PÁN vstal.)_**

> ****MÍLA** _(překvapeně, nakonec šťastně)_: To není, to není – Lojzička! To je on! Ano, to je on! Koníček –! Ano, najednou mi zašeptal do ucha takové lumpáctví – to je on!**

> ****HORA** _(skočí ke dveřím kuchyňky)_: Koníčku! _(Vytáhne ho.)_ Co to má znamenat?**

> ****KONÍČEK** _(tahá si z hlavy šátek a svléká sukni)_: Nesmysl, nesmysl… Co by to znamenalo? Nic! Hloupost!**

> ****PÁN** _(vstal, vážně popošel do středu pokoje)_: A kde je slečna?**

_Dveře vpravo se otevřou, v nich objeví se ulekaná LOJZIČKA._

## 17\. výstup

_LOJZIČKA a předešlí._

> ****HORA** _(rozhněvaně)_: Lojzino!**

> ****PÁN** _(k HOROVI)_: Promiňte, obtěžoval-li jsem vás něčím. Svěřil jsem se vám s ledačím… Ale ujišťuji vás, že na žert dnešního dne byl jsem připraven nejméně… _(Ukloní se, ukloní se i LOJZIČCE a odchází dveřmi vlevo… Dlouhá pauza.)_**

_MÍLA dívá se vztekle, a přece šťastně na KONÍČKA, který schlíple stojí u dveří, STUDENT jako by chtěl skočit za PÁNEM, ale HORA ho očima zadrží… Delší pauza. Všichni utvořili maně dvě řady k oknu… a všichni zírají maně do uličky venku –_

## 18\. výstup

_Předešlí bez PÁNA Č. 1._

_LOJZIČKA opřela hlavu o skříň, náhle, pomalu… Dokvétá a dozrává v ní něco, o čem neměla dosud jasné představy._

> ****HORA** _(tiše a přece důrazně)_: Lojzičko –!**

_LOJZIČKA teď náhle zakryje si rukama oči a jako vichr přeběhne do kuchyňky, dveře bouchnou._

## 19\. výstup

_PÁN Č. 1, HORA, STUDENT, MÍLA, KONÍČEK, později LOJZIČKA._

_A zase pěkná pauza… Na uličce venku někdo se zastavil a váhá… Z okénka komického stává se snad okénko zbytečné bolesti… PÁN přece jenom skočí jím naposled dovnitř. STUDENT první chápe věc i rozhodnutí a podá mu ruku. PÁN ji stiskne. HORA stojí, nehne se._

> ****PÁN** _(před ním)_: Promiňte, ale nerad bych vůbec ublížil, velice nerad! _(U kuchyně.)_ Slečno –!**

_STUDENT vyvede LOJZIČKU._

> ****PÁN** _(úplně zmaten)_: Slečno – _(Náhle mužně.)_ Seznámili jsme se, jak jsme se seznámili, snad to jinak nesmělo být, poznal jsem vašeho bratra a mám ho rád, vyhnala jste mne, ale já přece se vrátil – nyní jste mne slyšela, co jsem, kdo já jsem – odpusťte –!**

> ****LOJZIČKA** _(prostě)_: Já? _(Přejede si po očích.)_ To nebyla moje vina –**

> ****PÁN** _(jemně)_: Vím.**

> ****LOJZIČKA** _(co má říci? – zase prostě)_: Co chcete?**

> ****PÁN** _(prostě, ale proto přece jenom nějak prapodivně, jak se to povede každému z nás v těchto okamžicích)_: Luiso! Zamiloval jsem se do vás, ať to vědí všichni. Odvezu si vás, musíme se domluvit!**

_STUDENT nad takovou titulaturou si překvapením jen zasykne._

> ****HORA** _(si opravdu oddychl)_: U sta hromů! _(KONÍČKOVI.)_ Lumpe! _(Znova si oddychne.)_**

> ****MÍLA**: Nechte ho! Vyškrábu mu dnes oči!**

> ****KONÍČEK**: A co se stalo?**

> ****PÁN** _(podá mu ruku)_: Odpusťte!**

> ****STUDENT**: Ale já to věděl, já to věděl: skočíte-li tím oknem po třetí – jste ztracen!**

_HORA podá PÁNOVI ruku._

> ****PÁN**: Od koho jsou ty květiny?**

> ****HORA**: Od drzého pána z minulého pátku. Seděl jsem s ním včera. Je obilním agentem –**

> ****PÁN** _(vesele)_: Dáme mu něco vydělat! _(Polo vážně.)_ Ale nebýt toho výprasku, nevím, byl-li bych sem ještě přišel! _(Chytne LOJZIČKU za ruku.)_**

> ****LOJZIČKA** _(šťastně)_: To Koníčkovna mně poradila.**

> ****MÍLA**: A – vyplatilo se! _(KONÍČKOVI.)_ Ale, jak ses dostal do ženských šatů? Máš přidáno, nemáš?**

> ****KONÍČEK**: Mám. Počkej! _(Odstrčí ji v žertu.)_ Chtěli jsme jít se slečnou na procházku –**

> ****PÁN**: A to bychom mohli – ne? Všichni, podívat se na Prahu –**

> ****STUDENT**: Pojďme! A ty květiny jsou moje. Budu je rozdávat po cestě. A jářku, kdo to zde spískal? Já! _(Směje se.)_ Okno! Naše ulička! Včera jsem na ni složil verše – ticho, prosím, jsou dobré! _(Vystoupí na židli, zvolna s jakýmsi upejpáním, pak však prostě s citem.)_**

_Já v dumách zas ji dneska zřel,  
jak včera jsem ji opouštěl  
až nad oblaky kdesi —  
tak tichá byla, záhadná  
a stoupala kams do prázdna  
ulička pod nebesy…  
Tak byla něžně ospalá  
a šeptem na mne volala,  
jak v mládí kdysi lesy:  
Chceš touhy své vždy býti pán?  
Zde snění svého postav stan,  
v uličce pod nebesy!  
O pár let kdybych starší byl,  
ze stříbra bych ho postavil,  
zde prázdna nad útesy —  
zde větší vidět celý svět,  
i kotě s kočkou běží hned  
uličkou pod nebesy!  
V té žití pouti nesmělé,  
nás často, věřte, přátelé,  
jen špatný přízvuk děsí.  
Jdu vesel cestou tajemnou:  
tvé kouzlo září přede mnou —  
uličko pod nebesy!_

_(Seskočí.)_ Pojďme! Jarní večer nad Prahou! _(HOROVI.)_ Ach, Horo, kdyby takových uliček bylo na světě víc!

> ****HORA** _(šťasten)_: Dejte pokoj.**

> ****MÍLA**: Půjdeme dolem, rovnou do ulice?**

> ****PÁN**: Kamkoliv! _(STUDENT je první venku, za ním LOJZIČKA, pak KONÍČEK s MÍLOU se dvěma šťuchanci mezi dveřmi.)_**

## 20\. výstup

_HORA a ZLODĚJ._

> ****HORA** _(se jaksi omeškal. K sobě)_: Hodné okýnko, hodné okýnečko! _(Slabě si pohvizduje, pak sáhne do náprsní kapsy, jako by hledal doutníky… Vyndá tobolku, položí ji pod lampu, prohledává maně i ostatní kapsy, nic… Vejde vedle do pokojíčku…)_**

_ZLODĚJ jde uličkou, vidí opuštěný byt a pod lampou prapodivnou a známou věc, dodá si ovšem kuráže, skočí oknem do světnice, sebere peněženku… HORA vedle v pokoji zakašle. ZLODĚJ oknem pryč. Přitom mu spadne čepice z hlavy._

> ****HORA** _(vyjde, zapálí si doutník, sáhne pod lampu, rozhlédne se, uvidí čepici na zemi, pochopí situaci, zadívá se na okno, rozveseleně)_: Ale – okýnko! Jaképak tohle je čtveráctví? _(Zavře okno.)_**

<div class="centered">

<div class="verse">

_Opona._

</div>

</div>

</section>
