---
title: PRVNÍ DĚJSTVÍ
contentType: drama
---

<section>

_Opuštěná ulička kdesi vysoko nad Prahou. Je to poloslepá ulička, vedoucí mezi dvěma prázdnými zdmi zahrad, na konci je proťata frontou menšího domku se dvěma okny. Větší okno visí zrovna nad vyšším svahem uličky (vedle tohoto okna vedou schůdky kamsi ještě výš do neznámých uliček), menší okno visí už o hodně výše nad nižším svahem uličky. Tato dvě okna jsou oči malého pokojíčku, v němž bydlí úředníček HORA se svou sestrou LOJZIČKOU. V pokojíčku, napravo od diváka, stůl se starou pohovkou a několika židlemi, za stolem dveře do menšího kumbálku, za nimi skříň, u okna na zdi staré zbytky jakýchsi sbírek motýlů, mezi okny šicí stroj, obrázky, menší knihovnička a postel, nalevo od diváka dveře ven do dvorku, do něhož se vchází odkudsi z uličky a pak až z hlavní ulice dole, menší stoleček a stará židle, vpředu dveře do kuchyňky. Je to malé obydlí, ale čisté jako klícka. V menším okně květiny, větší je otevřeno dokořán._

## 1\. výstup

_PILÁT, HORA a LOJZIČKA._

_Než se zvedne opona, je slyšet vojenskou hudbu, která někde hluboko v ulicích vyprovází vojáčky._

> ****PILÁT** _(ve dveřích vlevo)_: Muzika jde! Muzika jde!**

> ****HORA** _(vyletí ze dveří vpravo)_: Lojzino, muzika!**

> ****LOJZIČKA** _(vyběhne z kuchyňky)_: Muzika, muzika!**

> ****HORA** _(protahuje se)_: První jarní den a konečně i trochu světla po mizerných mlhách! Lojzino!**

> ****LOJZIČKA** _(vesele)_: Neblázni! _(Tančí spolu.)_**

> ****HORA**: Tak jsme na to čekali jako na smilování boží, až sluníčko konečně přece jenom vykouklo! A hned je člověku veseleji!**

> ****PILÁT**: To věřím! To věřím! I mně je docela dobře. No! _(Hudba ustane.)_ Už zašli za roh… I starý v kanceláři byl nějaký jinačí než jindy.**

> ****HORA**: U nás to bylo jako vždycky. Dědek nadával, až se okna třásla. Nic mu nebylo po chuti, všechno obráceně, Vaňousovi nadal, že by pes kůrky od něho nevzal – ten – starý, ten má v krvi už jenom inkoust. Copak ten váš! A kdo ví, proč je takový mílius? Protože je to tam až na nich všechno ženaté, a to se mu uleví! Myslí si: je jaro, plaťte, holoubci, jako já! Máma potřebuje šaty, holky šaty a boty, kluk šaty a boty a na cigarety – he!**

> ****PILÁT**: Však z toho platu jim mnoho na to nezbude!**

> ****HORA**: A u nás teď zas naberou děvčat! Lidumilové! Dají tomu pár zlatek měsíčně a ostatní práci dají jim milostivě domů, aby prý si, chuděrky, přilepšily. Že už hrom do toho neuhodí! Pan ředitel musí vykázat hodně zisku a dře to, jak umí. A to dělají v každém ústavě –! A přitom je spiritistou a vykládá prý bibli. Štěstí, že ho nevidím u té knížky sedět, otloukl bych mu to o hlavu!**

> ****PILÁT**: Ale vždyť on prý není takový zlý!**

> ****HORA**: Všichni lidé nejsou takoví zlí, ale co z toho lidstvo má? Pane Piláte, dají si říc’: člověk, který není takový zlý, je vždycky napolovic lump a mizera – lump a mizera! Buďto ať je teda ras, anebo člověk, jenom ne takový zlý!**

> ****PILÁT**: A co já?**

> ****LOJZIČKA** _(vesele)_: Nechte ho, má dneska bručivý den! Fajfka mu netáhne.**

> ****HORA**: Netáhne, co je ti po tom?**

> ****PILÁT**: Protáhnou ji pořádně, snad to půjde!**

> ****HORA**: Pane Piláte, dají si říc’: já už měl jednoho takového starého, jako je tenhle, taky nebyl takový zlý, ale raději jsem tím praštil a šel. _(Pauza.)_ Když si tak pomyslím, že jenom jednou za tisíc let (slyšeli už o tom?) je člověk člověkem a že ten druhý, který taky zrovna náhodou je člověkem (nekoukají tak na mne, cožpak to nechápou?), toho prvního jenom sekýruje a kouká, kde by co dobrého udělal (však to znají, ne? – pro jedno písmenko dovede takový jemnostpán rozházet kancelář!) – tu je mi tak divně a _(pauza)_ div, že se nedám mezi ryby! Ty aspoň nemluví, nehrají komedii, krmí se to nebo žere jedna druhou, jak to káže jejich život, ale nevymýšlejí si nic na sebe, nepošťuchují se, nežerou se po kouskách… Co se smějou? Mám pravdu nebo nemám –? Cožpak jim je hej! I penízky ve spořitelně mají, nikoho na starosti –**

> ****PILÁT** _(u kuchyňky)_: Tak co tomu říkají, slečinko?**

> ****LOJZIČKA**: Ale co! Já ho mám ráda, i když bručí – ani za to nemůže! Odjakživa byl už takový –**

> ****PILÁT**: Oni by odpustili, myslím, každému všechno!**

> ****HORA**: Mně nemá co odpouštět! Leda tomu svému jednou může –**

> ****PILÁT**: Na toho byl bych zvědav! _(Galantně.)_ To bude šťastný člověk!**

> ****HORA**: Počkat! Už zas to na nich jde? Nekazejí mi ji! Vždyť jim to ani nesluší! Oni a holčičky – pf! Na procházku trochu nepůjdou? A na kafíčko by se mohli zastavit, snad už tu ten její bude sedět a budou si ho moc’ prohlédnout! _(Smích.)_**

> ****PILÁT**: Proč mne vyhánějí?**

> ****HORA**: Zkazili by si denní program!**

> ****PILÁT** _(ukloní se)_: Slečno! _(HOROVI.)_ A co to vlastně mají s těmi rybami? To je dobré! A když už, to bych chtěl být štikou –**

> ****HORA** _(vystrkuje ho ze dveří)_: Ba ne, oni už zůstanou takovým starým okounkem –**

_PILÁT vlevo pryč, delší pauza._

## 2\. výstup

_HORA a LOJZIČKA._

> ****HORA** _(prošťuchuje dýmku)_: Pánbůh ví, trochu by se mně takovým dědou taky chtělo být! Nemá to zrovna zle zařízeno se svým staromládenectvím, se vším se dovede smířit a liška stará –! Vidělas, jak čekal na pozvání? Kafíčko – to nejsou, holečku, špatné úroky! Těch 300 zlatých, co nám do tohohle ráje půjčil, to je na kafíčku nejmíň pár zlatých na úrocích!**

> ****LOJZIČKA**: Ještě to počítej! Buď rád, že nám to půjčil a že jsme tu tak pěkně za větrem. A nikohos dlouho prosit nemusil.**

> ****HORA**: Za větrem, holka, za větrem, máš pravdu, ale snad nějak moc za větrem. Dnes v noci mne to tak napadlo, že jsme tu za větrem. Ty že jsi moc za větrem.**

> ****LOJZIČKA**: Co je zas tohle?**

> ****HORA**: Nikam se nejde, nikdo nejde dohromady k nám, líto mně tě bylo, na mou duši – líto!**

> ****LOJZIČKA**: To ses nemusil ve spaní potit!**

> ****HORA** _(veseleji)_: Však jsem se nepotil! Ale víš co –? Letos budeme hodně chodit ven! Kam nás oči ponesou, třeba na hasičské výlety, ale jenom ven!**

_Pauza._

> ****LOJZIČKA** _(stále z kuchyně)_: Co tě to vlastně napadlo?**

> ****HORA** _(fajčí)_: Hloupost! Myslil jsem si, jak by mně bylo doma za pecí, kdybych byl holkou. Co se směješ? Na mou duši mě to napadlo! Čekat na ženicha, až se vevalí do dveří! Co se směješ? Prosím tě, taky snad věříš jako ty ostatní na prince z pohádky? Už ho vidím, jak se k nám žene!**

> ****LOJZIČKA**: Co ti je?**

> ****HORA**: Povídám, že vy ženské jste nešťastná stvoření.**

> ****LOJZIČKA**: O soustrast jsem se tě ještě neprosila. Ostatně, pročs nechal Mařenu Kučerovou sedět? A měla tě ráda.**

> ****HORA** _(fajčí zuřivě)_: Vidíš, i na ni jsem myslil.**

> ****LOJZIČKA**: A ty, tys jich měl! Povídám ti, kdybych tě neměla ráda, už za Mařenu byla bych se ti pomstila a nešla k tobě! Jak by to tu vypadalo?**

> ****HORA**: Oho! Pro to já zase trochu smyslu mám! Ale Mařena? To je extra kapitola. A ostatně, možná, že udělala štěstí, že si mne nevzala.**

> ****LOJZIČKA**: Však prý už mluví s nějakým učitelem.**

> ****HORA**: S učitelem, s tím kulhavým – ne?**

> ****LOJZIČKA**: Právě s tím!**

> ****HORA** _(luskne prsty)_: A čerta! To já vím dávno, že svět je blázinec. _(Pauza.)_ S kulhavým mluví… Ale to bývá vždycky tak. Míchá se to jako karty a dopadne to všelijak. Proč na příklad já se musil stát úředníkem, když by ze mne byl docela dobrý řezník nebo mlynář, nebo, Lojzino – šafář. To by byl tak můj ideál! Z pole na pole, z chléva do chléva, ze zahrady do sýpky, od kováře ke koláři a v neděli jít se podívat na hráz k rybníku – ale kdež! To mne dali na studie a teď tu sedím, dřu se a do smrti už nebudu šťastný. Ten starý osel tomu nerozuměl, ale je to pravda: jednou za tisíc let stane se člověk člověkem… a zázraky se nedějí – už prý je s nimi amen…**

## 3\. výstup

_KONÍČEK, MÍLA a předešlí._

_Venku před oknem je slyšet rozhovor dvou lidí. To KONÍČEK s MÍLOU jdou na návštěvu a trochu se hádají: Za půl hodiny jsme tu byli. – Půl hodiny – deset minut! – Půl hodiny teda. – Tři čtvrti hodiny! – Deset minut není čtvrt hodiny!_

> ****HORA**: Koníčkovci jdou! Že si taky vzpomněli! Týden už tu nebyli.**

> ****KONÍČEK** _(s MÍLOU vejdou dveřmi zleva)_: Cožpak nepůjdete ven?**

> ****HORA**: Servus!**

> ****MÍLA** _(u kuchyňky)_: Ven pojďte!**

> ****LOJZIČKA** _(vyjde, podává oběma ruce)_: To je náš program až pro léto!**

> ****KONÍČEK**: To je dost daleko! _(LOJZIČCE.)_ Cožpak zase bručí?**

> ****LOJZIČKA**: A moc. Dnes má celé přednášky!**

> ****MÍLA**: Já se vám divím, prostě se vám divím! Je tam tak krásně, lidí všude plno – vždyť je to hřích, hřích sedět doma! A tu je to přece takové malé, těsné, jak jste tu mohli vůbec přetrvat letošní strašnou zimu, to mi nejde do hlavy!**

> ****KONÍČEK**: Právě proto snad ji tak lehce tu přetrvali, že je to tu takové.**

> ****MÍLA**: Já vím, já vím, to mně přece nikdo nezapře, že malý byt –**

> ****KONÍČEK**: Ale teplo tu bylo!**

> ****MÍLA**: Teplo – ty máš vždycky něco! V malém pokoji bývá právě zima – to ti poví každý.**

> ****KONÍČEK**: My budeme proto bydlet v paláci –**

> ****MÍLA**: V paláci! Prosím, co mně už dneska slíbil: nový kostým, v létě někam na měsíc ven, v zimě lyžařit –**

> ****KONÍČEK**: Říkal jsem ti, že jsem to prohrál v hazardní hře. Hrabě Wurmbrand mne obehrál o deset tisíc najednou!**

> ****MÍLA**: Prosím –!**

> ****HORA**: Ale jen kdyžs dal hraběti vydělat! _(Oba se smějí.)_**

> ****MÍLA** _(trochu uraženě k LOJZIČCE)_: Takové je máte všechny! Jen nic vážně! Říkal, že si vezme domů práci přes čas, ještě z ní neudělal ani řádku! Je poloviční svátek a my nebudeme moci jít ani na večeři!**

> ****KONÍČEK**: Miliony lidí nepůjdou dnes na večeři!**

> ****MÍLA**: Ale proč máme býti mezi nimi zrovna my? Proč zrovna já pro tvou lenost nemohu si sednout dnes mezi pořádné lidi –**

> ****KONÍČEK**: – tvůj nejstrašnější argument, proč já se mám na tebe dřít!**

> ****MÍLA**: Však se nedřeš! A konečně sám jsi to řekl: Chceš-li vedle sebe radostný paprsek života – dři se! _(Sama se tomu směje.)_**

> ****HORA** _(vyprskne)_: Co to má být?**

> ****KONÍČEK**: Jednou jsem jí to řekl a teď to slyším každý druhý den! Radostný paprsek života! _(Směje se.)_ Četl jsem to v jedné revui a na to ona dá. Jen když je to trochu poetické. My že jsme se už nemohli po venkovsku rvát, čítali jsme aspoň literární kritiky, ona že už nedostává ode mne zamilovaných dopisů, potrpí si na poezii vedle.**

> ****MÍLA**: Ty jsi také taková poezie vedle!**

> ****KONÍČEK**: Mohu za to, že jsem tak hezký? _(Smích.)_**

> ****HORA**: Krasavec!**

> ****MÍLA**: Nepřekrášlit! Prosím tě, řekni mi to už jednou do očí a třeba i před lidmi, čím ty mi vlastně imponuješ, že s tebou vůbec chodím?**

> ****HORA**: Šňůrkou u skřipce!**

> ****LOJZIČKA**: Ale vždyť on není zlý!**

> ****HORA**: Není zlý!?**

> ****KONÍČEK** _(MÍLE)_: Já ti povím, čím ti imponuju: docela ničím – a to je na mně opravdu hezké! Cožpak jsi to neviděla? Kolikrát já už jsem viděl hezkého s nehezkou a hezkou s opelichaným! Extrémy se dotýkají. Ty jsi hezká a já ne – nebo ne: ty jsi –**

> ****MÍLA**: Ne, ty jsi hezký a já ne – to já vím dávno! Však by mi tě holky nezáviděly!**

_KONÍČEK zdrcen sedne na židli._

> ****LOJZIČKA** _(se mu směje)_: Tu máš, dostal!**

> ****KONÍČEK**: Však on vás pánbůh za to potrestá a dostanete šeredu!**

> ****LOJZIČKA**: Ba ne, hezkého – mně se o tom zdálo!**

> ****KONÍČEK**: A co to je za světový názor?**

> ****HORA**: Docela zdravý a stejně důležitý jako tvůj.**

> ****KONÍČEK**: Já žádný nemám! _(Vstane.)_ Leda ten, že tahleta ženská mne přivede do hrobu.**

> ****MÍLA**: Jenom proto, abych si mohla dát ušít smuteční šaty.**

> ****KONÍČEK**: Nebudou ti slušet! Jsi trochu vyzáblá!**

> ****MÍLA**: Týráš –**

> ****HORA** _(MÍLE)_: Poslouchejte, řekněte, proč se dva lidé mají rádi?**

> ****KONÍČEK**: Aby se mohli hádat! A hádají se proto, aby se měli rádi – já už toho mám po krk.**

> ****MÍLA**: Ale radostný paprsek života –**

> ****KONÍČEK**: Naposled si budeš myslit, že jsi anděl a že nosíš štěstí po světě?**

> ****HORA**: Naposled ho nesete trošku i sem?**

> ****MÍLA**: Kdož ví? A co vy si vlastně myslíte o mně?**

> ****HORA**: Že bychom se k sobě docela dobře hodili. Vy nevěříte v lásku, já v ni nevěřím, vy si myslíte o všem, že to nemá význam, a já taky si to myslím – proč se taháte s touhle inteligentní punčochou? _(Ukáže na KONÍČKA.)_**

> ****KONÍČEK**: Jsem věc, která neustále reaguje, můj pane, a to je extra potěšení pro ženu!**

> ****MÍLA** _(vesele)_: Reaguje, reaguje, až doreaguje! To ti slibuji! Snad si nemyslíš, že jsem jenom nějaká ubohá slečinka, však já vím, co chci! _(LOJZIČCE.)_ Už teď mně vyčítá, že mne jednou bude živit, ale jak mne budeš živit, to ti teprve ukážu! Už teď mně říká, že budu jeho neštěstím, že on to ví, ale o tom, jak já ti zatopím, o tom teprve uslyšíš zpívat! Už teď si dělá kašpary z mé kuchyně, já umím vařit, jíst dostaneš, až si budeš vestu povolovat, ale –!**

> ****HORA**: Koníčku, prchni!**

> ****KONÍČEK**: Jsem hrdina!**

> ****MÍLA**: Ty, a hrdina –! Víš, že kdyby nebylo mne, že by ses dneska válel jenom po kavárnách a do smrti by z tebe nic nebylo? _(LOJZIČCE.)_ Povídám: každý mužský je bestie a musí se honit z kouta do kouta, jinak by to pořád nic nedělalo. Co se smějete, bando? _(LOJZIČCE.)_ Uvidíte, jestli si to také tak nezařídíte: dostanete něco, muž to nebude, chlap to nebude, něco, co se povleče po téhle zemi. Ráno to vypije kávu, v poledne to sní oběd, večer večeři, v hospodě to bude politizovat, a až se naučí pít –! Nepustit, nepustit ho ze řetězu, a jak si začne na sluníčku hrát a protahovat se, už na něj a pometlo ven! _(Zase LOJZIČCE.)_ Co se smějete? Uvidíte, že zrovna takového dostanete! Ale jenom si vzpomeňte na Koníčkovnu! _(Bouchne KONÍČKA do zad.)_ Prosím, na večeři nemáme! Myslíš, že půjdeme na nábřeží a budeme vzdychat – ne? Počkej, jak tě protahám! Do deseti nebudeme doma, dýchat nebudeš moc’ –!**

> ****HORA**: Hned bych šel s vámi!**

> ****MÍLA**: Proč nejdete?**

> ****HORA**: Lojzina chce Pilátovi ukázat ženicha! _(Smích.)_**

> ****MÍLA**: Čáry máry fuk! A už tu bude, ne? _(KONÍČKOVI.)_ Co se ještě otáčíš? Marš ven a na Petřín polezem! _(Vystrkuje ho ze dveří.)_**

> ****KONÍČEK**: Občané, nedejme se!**

> ****MÍLA**: Pro mne, i vybouřit se můžeš, dlouho to nepotrvá! _(Do světnice.)_ Tak co? Nepůjdete? Jakého ženicha? Sbohem! _(Venku: Ani do těch schůdků nevyběhneš jenom tak a už se zastavuješ! Do deseti, do deseti –!)_**

## 4\. výstup

_HORA a LOJZIČKA._

> ****HORA** _(rozdováděn)_: Ne, ta to s ním umí! A on není taková baba! Rozumějí si. Každý se baví po svém.**

> ****LOJZIČKA**: A ona se mně chvilkami líbí.**

> ****HORA**: Jenom na mně to neprubuj! _(Směje se.)_ „Čáry máry fuk a už tu bude, ne?“ _(Chytí Lojzičku, zatočí jí pokojem.)_ Lojzino, tak tě mám dneska rád! A víš, co? Domyj to nádobí a půjdeme ven! Koníčkovna má pravdu. Já si ještě trochu zafajčím –**

_LOJZIČKA odběhne do kuchyně, odkudž za chvilku se ozve polobzučivě: Vandrovali dráteníci…_

> ****HORA** _(proklepává dýmku)_: To je nějaká moderní! _(Pro sebe.)_ Čáry, máry fuk! _(Zvolna zajde vpravo.)_**

_LOJZIČKA vyjde z kuchyňky, jde ke stolu, sebere odtamtud slánku, zahledí se do okna, popojde k němu, sáhne si zvolna pravou rukou do vlasů, pak chvilku postojí a zajde zase do kuchyňky._

## 5\. výstup

_STUDENT._

_V pokoji je ticho, když tu náhle před oknem objeví se na ulici nějaký stín, a než se kdo nadá (v hledišti), vskočí do pokoje student jako veverka, když z kmene hupne. Veselé oči míří za někým, koho tu není. Vetřelec pokročí až ke stolu, ohlédne se, jako by chtěl utéci, pak však přece jenom zaslechne nějaký zvuk z kuchyně, pokročí ke dveřím a zůstane podivně schlíple a zaraženě stát._

## 6\. výstup

_HORA a předešlý, později LOJZIČKA._

_Ze dveří vpravo byl zatím zcela tiše vyšel HORA s dýmkou v ústech, náhodou se ohlédne, spatří docela slušného jinocha u dveří._

> ****HORA**: Halt! Copak?**

_STUDENT je svrchovaně překvapen, skoro zděšen._

> ****HORA** _(se rychle rozhlíží po stole)_: Nekradl jste?**

_STUDENT učinil několik kroků nazpět._

> ****HORA**: Kdopak jste? Jářku – _(Vetřelec chce uprchnout oknem.)_ Jářku, kudypak to? _(Chytne jinocha za límec.)_ Naposled jste sem také oknem vlez – ne? Jářku, mladíku, čímpak jsme? _(Volá.)_ Lojzino! Lojzino! Pojď sem! Máme tu hosta! Vlezl sem jako kolčava!**

> ****LOJZIČKA** _(vyjde z kuchyně)_: Jakého hosta? A proč ho držíš za límec?**

> ****HORA**: Tu jsem ho chytil, už lez do kuchyně!**

> ****STUDENT**: Myslíte si opravdu, že jsem chtěl krást?**

> ****HORA**: A lidé nekradou – co?**

> ****STUDENT**: Já nekradu!**

> ****HORA**: Odkudpak to mám vědět?**

> ****STUDENT**: Jsem student.**

> ****HORA**: Proč jste lez oknem?**

> ****STUDENT**: Viděl jste mne?**

> ****HORA**: Neviděl, ale dveřmi jste přece nepřišel!**

> ****STUDENT**: Nu, oknem tedy –**

> ****HORA**: A to je jedno – dveřmi nebo oknem.**

> ****STUDENT**: Skoro jedno –**

> ****HORA** _(se zachechtá)_: Skoro jedno! A co tu chcete, hej – jářku, studente?**

> ****STUDENT**: Nepředstavil byste mne raději?**

> ****HORA** _(s úžasem)_: To vás charakterizuje – a ctí!**

> ****STUDENT**: To přece není vaše paní.**

> ****HORA**: A copak si oddychujete?**

> ****STUDENT**: Je to vaše sestra!**

> ****HORA**: Nu ovšem, moje sestra.**

> ****STUDENT**: A jak já to mohl honem vědět?**

> ****HORA** _(si hvízdne poťouchle)_: Tedy za paničkama, za paničkama! Podívejme ho, ptáka falešného! Za paničkama, za paničkama, co? A za bílého dne, kuře, že se nestydíš –! Vždyť to je nemravnost sama!**

> ****STUDENT**: Jen když už máte humor!**

> ****HORA**: Ale to mohlo dopadnout, co? Student, podívejme se! A co jestli teď ještě hůl seberu a zvalchuju vám hřbet? Mám do toho přece jenom nějakou chuť!**

> ****STUDENT**: O ne, to neuděláte!**

> ****HORA**: A udělám-li –?**

> ****STUDENT**: Jste přece inteligent!**

> ****HORA**: Má to být vtip?**

> ****STUDENT**: Jaký vtip? Máte tu přece knihovnu, a dosti velikou, máte jistě i požehnanou fantazii a dovedete se lehce vžít do mého postavení –**

> ****HORA**: Nu, drzý jste pořádně! Já býval také takový před lety, ale tolik jsem si netroufal nikdy –**

> ****STUDENT**: Vidíte, že mám pravdu. A konečně: Host do domu, bůh do domu – nepředstavíte mne?**

> ****HORA** _(LOJZIČCE)_: Co tomu říkáš? Teď by tu měla být Koníčkovna, to by bylo něco pro ni!**

> ****LOJZIČKA**: Té se to jistě nikdy nestane!**

> ****HORA** _(strojeně)_: Oho! Není tu nějaká komedie? Nepozvalas ho naposledy?**

_LOJZIČKA vesele se rozesměje._

> ****STUDENT**: Račte dovolit, abych se vám představil _(zamumlá cosi)_ – student!**

> ****HORA** _(jako by nedoslýchal)_: Jak? Nerozuměl jsem.**

> ****STUDENT**: Představoval jste se vy někdy zřetelně? A v takovéhle situaci?**

> ****HORA**: Ano, vždycky pořádně, neboť v takovéhle situaci jsem nikdy nebyl a kromě toho mám jméno, které zní dobře: Hora! A tohle je moje sestra, pane, a říkají jí Lojzka, moje sestra, pane, moje vlastní sestra, pane, který lezete oknem a máte v hubě drzý jazyk! Pavel Hora, Lojzina Horova –**

> ****STUDENT**: Pane, dovolte, abych vám a vaší sestře gratuloval!**

> ****HORA**: Holobrádku! Kolik je vám let?**

> ****STUDENT**: Dvacet.**

> ****HORA**: Ale je tohle parádní kousek, co? Za pět minut zalepí mně oči, ví, jak já se jmenuju, gratuluje mi k sestře _(brání STUDENTOVI)_, pane, co je mi po tom, že se mi chcete znovu představovat –? Už jste se představil a pro nás jste studentem – ale to s tím oknem mně musíte vysvětlit. A teď hned, nebo bude zle!**

> ****STUDENT**: Musím? Že bych musel, to vím jen o jedné věci –**

> ****HORA**: Já vím, umřít, a to prý musíme všichni, taky jsem to kdysi říkal – ale to s tím oknem musíte vysvětlit, neboť jste sem oknem vlezl, a to se nedělá bez trestu.**

> ****STUDENT**: Ujišťuji vás, že já ještě oknem nelezl nikdy, ale to vaše okno nevypadá přece ani jako okno –**

> ****HORA**: – co? _(Směje se a udeří párkrát do stolu.)_ Lojzino, kávu! Kávu pro hosta! Čerta starého pro Piláta! Tohle je kuře! Tady si sedněte, jinochu, a vypravujte! Tady, povídám, a nebrejlete mi po kuchyni! Tahle bytost pro vás není, to vám říkám honem napřed, nějak vás zklamal zrak –**

> ****STUDENT** _(šibalsky)_: Nevidím skutečně dobře v poslední době –!**

> ****HORA**: To zas beze žertu tedy – víme? Lojzina je moc hodná holka (nerampluj tam nádobím, je to pravda!) a studentovi bylo by jí škoda! Však to známe! A vy – takové fanfárum – odkudpak jste?**

> ****STUDENT**: Z Hradecka.**

> ****HORA**: Tam jsou asi divocí lidé!**

> ****STUDENT**: A nejste vy z Písku, že umíte hned parírovat?**

> ****HORA**: Z Písku, děťátko –? Od Jičína, od Jičína!**

> ****STUDENT**: Pak jsme málem krajani!**

> ****HORA** _(se směje)_: A to ne, a to ne, a to radši ne! Čert ví, co už máte na svědomí v Praze, ještě bych měl z krajanství ostudu. Tak – kávu! Tu máte, krajane, kávu! Sem pojď, Lojzičko, Lojzino! A kousek buchty – kdes to sebrala?**

_Pauza._

> ****STUDENT** _(jí, dívá se kradmo na děvče)_: Ale vy opravdu jste hezká.**

> ****LOJZIČKA**: Děkuju.**

> ****HORA** _(žertovně)_: Krajane!**

> ****STUDENT**: Takové hezké oči máte!**

> ****HORA**: Už jsem ti řek, člověče, že z toho nic nebude. A pak, má tam doma namluveného řezníka –**

> ****LOJZIČKA**: Krejčího –**

> ****STUDENT**: – nebo nikoho; já bych řek, že nikoho. To já poznám na první pohled.**

> ****HORA**: Co studujete?**

> ****STUDENT**: Medicínu.**

> ****HORA**: Hrome, to bude stonat ženských v Hradci! A že jsem tak smělý, pane doktore _(všichni se smějí)_ – jak to, prosím, ráčili poznat? Že jako teda tento nemá prý nikoho… Vyšší nějaká psychologie?**

> ****STUDENT**: Ale dovolte, byl bych sem skočil jinak?**

> ****HORA** _(LOJZIČCE)_: Prosím tě, cos dělala?**

> ****LOJZIČKA** _(vesele)_: Sama nevím. Stála jsem u okna a pak jsem šla do kuchyně.**

> ****HORA**: Pane doktore –**

> ****STUDENT**: A nezakývala jste, třeba maně?**

> ****HORA**: Jak to „maně“? Jak to? A jaké kývání?**

> ****LOJZIČKA**: Možná, že mně jehlice ve vlasech povolila –**

> ****HORA**: Pane doktore, hluboký psychologu –**

> ****STUDENT** _(LOJZIČCE)_: Ale dovolte! Nechodím jakživ touhle uličkou –**

> ****HORA**: Moc lidí tudy nechodí –**

> ****STUDENT**: Až dnes… Bylo mi tak smutno a veselo zároveň –**

> ****HORA** _(LOJZIČCE)_: Jako nám –**

> ****STUDENT**: Stůňou asi dneska všichni lidé potutelnou nějakou nemocí. Jdu tedy – a všiml jste si už té své uličky tam venku? Člověk nevidí v ní než právě tohle okno a schůdky vedle. A okno nevypadá jako okno, ale spíše jako dvířka, nu, bylo otevřené… V otevřeném okně stála dívka –**

> ****LOJZIČKA**: Nestála jsem tam schválně.**

> ****STUDENT**: Nikdo o tom nepochybuje.**

> ****HORA**: A dále?**

> ****STUDENT**: A dále – už nic.**

> ****HORA**: Poloslepá ulička, otevřené okno těsně nad ní, v okně dívka, zastrkuje si vlásenku – prosím vás, jaká je to vlastně tahle vaše generace, že ji taková hloupost může vyrušit!**

> ****STUDENT**: Jaká generace? A jaká hloupost? Vás nevyrušovala?**

> ****HORA**: Je to tak dávno!**

> ****STUDENT**: Kolik let?**

> ****LOJZIČKA**: Deset?**

> ****HORA**: Co na tom záleží?**

> ****LOJZIČKA** _(mazlivě)_: A já se pamatuji na tebe, jak jsi vyváděl. I hezčí jsi býval.**

> ****HORA**: Býval… ale do oken jsem nelez –!**

> ****STUDENT**: Prosím za prominutí, ale snad už se nehněváte?**

> ****HORA**: Už vám hlava vychládá?**

> ****STUDENT**: Tak trochu.**

> ****HORA**: A káva – chutnala vám? Dobrá? Panečku, tu umí vařit jenom moje sestra. A vidíte, kromě mne ještě nikdo jí tu kávu nepochválil.**

> ****STUDENT**: Je velmi dobrá!**

> ****HORA**: Už je pozdě!**

> ****STUDENT**: A to snad proto, že se každý jistě víc na ty něžné ruce dívá –**

> ****HORA** _(vypukne smíchem)_: Něžné ruce! Lojzino!**

> ****STUDENT**: Nu, vidíte, vy chválíte kávu, já hostitelku. Chválil už ji někdo před vámi?**

> ****HORA**: Nechválil. Jenom pár se jich tak příjemně zašklebilo –**

> ****LOJZIČKA**: Chcete ještě trochu té dobré kávy?**

> ****STUDENT**: Děkuji. Myslím, že teď už mně váš pan bratr dá pardon a pustí mne. _(Poskočí k oknu.)_**

> ****HORA** _(ho chytne)_: Haló! Co to je? Oknem už nepolezete?**

> ****STUDENT**: Nepolezu!**

> ****HORA**: Dveřmi přijďte!**

> ****STUDENT**: Děkuji! Smím?**

> ****HORA**: Bez postranních myšlenek vždycky!**

> ****STUDENT**: Odcházím vlastně s bžundou.**

> ****HORA**: Cože? S bžundou? A já myslel, že jste našel dva velmi příjemné tvory na své pozemské dráze – neklaňte se, když si člověk lichotí! – a vy najednou „bžunda“. Co to je za rys ve vaší generaci?**

> ****STUDENT**: Nepatřím ke generaci, jsem sám pro sebe.**

> ****HORA**: To je mohutné slovo. Nuže – přijďte, až zase bude takový den, kdy je člověku smutno i veselo zároveň –**

> ****STUDENT** _(polosmutně)_: To jistě nebude zase brzo!**

> ****LOJZIČKA**: Proč by nebylo?**

> ****STUDENT**: Zmátl jsem se –**

> ****HORA** _(dá mu buchtu do zad)_: Žádnou komedii! Tady! _(Ukazuje mu dveře.)_ Má úcta, pane doktore!**

> ****STUDENT**: Má úcta, slečno! A na shledanou tedy!**

> ****LOJZIČKA** _(vesele)_: Na shledanou!**

> ****HORA** _(důvěrně)_: Poslouchejte, nepíšete verše?**

> ****STUDENT**: Budu-li chtít, napíšu a budou jistě dobré! Střílím, šermuji, boxuji, studuji perštinu pro vlastní zálibu –**

> ****HORA**: A já to všechno nedělám – pak se jistě shodnem. Těšilo nás! _(Volá za ním.)_ A přijďte zase! _(Postaví se k oknu a hlasitě se chechtá.)_ Jářku, machometo jeden, aby vás jednou neshodili někde ze schodů!**

_V odpověď zazní jenom veselé studentovo: Má úcta, slečno! a nějaký pohvizdovaný kuplet._

## 7\. výstup

_HORA a LOJZIČKA._

> ****HORA**: Co tomu říkáš?**

> ****LOJZIČKA**: Divoch –**

> ****HORA**: Jeho táta byl jistě muzikant nebo lékárník, to bývají tak obyčejně největší blázni na venkově – ale kluk má svůj ráz. _(Zapaluje si dýmku.)_**

> ****LOJZIČKA**: A mně se líbil vůbec.**

> ****HORA**: Tobě se líbí každý.**

> ****LOJZIČKA**: To je stará lež. Žádné ženě nemůže se líbit každý. To ty bys byl pomalu ani z lásek nevycházel.**

> ****HORA**: Nu, nu – _(Prudce vybafuje.)_ Kluk mizerná! _(Paroduje.)_ Šer­muji, střílím, učím se dahomejsky pro vlastní zábavu, panečku, to bude mít Hradec akvizici! Jen aby mu to za dva roky nevyprchalo z kotrby a nezbyl tam než světový názor a darda. Já už takových znal!**

_LOJZIČKA zatím uklízí._

> ****HORA**: Ale co to povídal o té uličce? To okno je opravdu moc dole, divil jsem se, že to v zimě víc netáhlo – pro fanfaróna jsou to najednou dveře. Mohl by se ještě jednou opovážit, kosti mu zpřerážím –! A pořád jenom jako pstruh ve vodě – po proudu, proti proudu, hop! a už je zase jinde –**

> ****LOJZIČKA**: I ručičky pochválil!**

> ****HORA** _(paroduje)_: Takové hezké oči máte.**

> ****LOJZIČKA** _(najednou)_: A nemám?**

> ****HORA**: Máš.**

> ****LOJZIČKA**: Nos?**

> ****HORA**: Méně hezký, ale pořád pěkný.**

> ****LOJZIČKA**: Jmenuj, jmenuj – jenom zuby nejmenuj!**

> ****HORA**: Hlavu máš trochu velikou –**

> ****LOJZIČKA**: Paličatou –**

> ****HORA**: Po mamince –**

> ****HORA**: A nohy máš moc dlouhé, abys věděla.**

> ****LOJZIČKA**: Protos mne přesadil sem pod zem! A kdypak mi na novou blůzku koupíš? Už mi ji slibuješ dva měsíce, a pořád nic. Seberu se ti a uteču –**

> ****HORA**: Však ti bude honem někdo blůzky kupovat!**

> ****LOJZIČKA**: Bude, nebude, budu-li chtít, bude!**

> ****HORA** _(rozmarně)_: Lojzino, cožpak už svého Pavlíka nemáš ráda? Modré z nebe ti snesu, až se tam dostanu – _(Puká z dýmky.)_**

_Delší pauza._

> ****HORA** _(přechází pokojíčkem, bručí si, postojí u kuchyňky, kde_ _LOJ­ZIČ­__KA něco myje, pak se postaví k oknu, usmívá se, chechtá, pak najednou zvážní, zasměje se, vyklepe dýmku a postaví se šibalsky u dveří. Zvolna.)_: Ty – Lojzko!**

> ****LOJZIČKA**: No?**

> ****HORA** _(se směje)_: To je přece zatracená věc!**

> ****LOJZIČKA**: A co máš?**

> ****HORA**: Nu, ten student –**

> ****LOJZIČKA**: Je tu zas?**

> ****HORA**: Ale kdež! Ale z hlavy mně to nejde. _(Směje se.)_**

> ****LOJZIČKA**: Co se směješ?**

> ****HORA**: Co bych se nesmál?**

> ****LOJZIČKA**: Ty jsi ale protiva!**

> ****HORA**: Prosím tě, jdi to udělat ještě jednou! _(Směje se.)_ Já začínám věřit v zázraky!**

> ****LOJZIČKA**: Ani mne nenapadlo! Zbláznil ses?**

> ****HORA**: Zbláznil, nezbláznil – za legraci to vždycky stojí! Podívej se! Teď tam na konci jde zrovna jeden, a s cylindrem – pane, toho bych si rozebral! Nu tak, jenom tak – trochu!**

> ****LOJZIČKA** _(dovádivě)_: Jenom tak trochu? _(Mimovolně téměř postavila se k oknu, zajela si rukou do šíje pod vlasy, pousmála se…)_**

> ****HORA** _(nadšeně)_: Hrome, ten chlap váhá!**

> ****LOJZIČKA** _(zděšeně)_: Jde sem!**

> ****HORA** _(udiveně a přece mrzutě)_: Nu – kam by jinam šel?**

> ****LOJZIČKA** _(plačtivě)_: To je tvoje věc!**

> ****HORA** _(otočí se ke dveřím vlevo)_: Tvoje, tvoje! Teď vylez z bryndy!**

> ****LOJZIČKA** _(ve dveřích kuchyně)_: Zavřu se! Spleteš mi hlavu, blázne, a pak utečeš! _(Je slyšet otočení klíčem.)_**

> ****HORA**: Tohle se povedlo. _(Odskočí vlevo a zavře za sebou.)_**

## 8\. výstup

_PÁN S CYLINDREM._

_Oknem je vidět nějakého PÁNA V CYLINDRU. PÁN jde váhavě k oknu, pak přejde podél druhého okna, jako by hledal dveře. Nato se zastaví, obrátí se zády k oknu, jako by přemýšlel. Nato – je to zcela jednoduché – vskočí do pokoje… Pěkná, veselá hra rozpaků – PÁN neví, kde je. Možná, že by strašně rád vyskočil zpět, ale to je horší než vskočit, neboť někdo mohl by po případě chytit pána za šos a ptát se ho, kam ráčí odcházet tak neobvyklou cestou… Zůstat v pokoji je chytřejší. PÁN stojí uprostřed pokoje a svléká zmaten rukavičku… Nikde nikdo… PÁN je velmi znepokojen, rozhlíží se, zase se přibližuje k oknu, ale zase uznává, že je chytřejší zůstat… Stojí… Vidí, že vyvedl něco, co nevyvedl snad nikdy v životě a co je tak hodně nějak hloupé a prapodivné… Najednou smekne cylindr a učiní dva tři kroky kupředu… Když se obrátí, setká se jeho pohled s pohledem HOROVÝM._

## 9\. výstup

_HORA a předešlý._

> ****HORA**: Račte hledat?**

> ****PÁN**: Promiňte!**

> ****HORA** _(v rozpacích)_: Rádo se stalo!**

> ****PÁN**: Prosím! _(Delší pauza – oba muži měří se zpytavými pohledy.)_**

> ****HORA**: Promiňte!**

> ****PÁN**: Promiňte!**

> ****HORA**: Nemějte za zlé!**

> ****PÁN**: Neračte –! _(Dívají se znovu na sebe – pauza.)_**

> ****PÁN** _(zvolna)_: Bylo to –**

> ****HORA** _(s úsměvem)_: – vím –**

> ****PÁN**: – to jest –**

> ****HORA**: – směl-li bych – _(Ukazuje polovičním pohybem na židli.)_**

> ****PÁN**: – snad právě naopak!**

> ****HORA** _(ve svrchovaných rozpacích)_: Prosím! _(Dlouhá pauza, za níž PÁN opravdu si sedne.)_**

> ****HORA** _(ještě ve větších rozpacích)_: Račte být jistě z venkova.**

> ****PÁN**: Dle čeho tak račte soudit?**

> ****HORA**: Na Pražáka jste ve všední den příliš elegantní.**

> ****PÁN**: Jsem tu návštěvou.**

> ****HORA**: Tedy račte být z venkova?**

> ****PÁN**: Ano!**

> ****HORA**: Obchodníkem?**

> ****PÁN** _(poněkud klidněji, ale ještě podezřívavě)_: To nikoliv!**

> ****HORA**: Továrníkem!**

> ****PÁN**: Také ne!**

> ****HORA**: Pak tedy statkářem?**

> ****PÁN**: Statkářem? _(Pohodí trochu hlavou. Pánové znovu dívají se upřeně na sebe.)_**

> ****HORA** _(v rozpacích)_: Úroda loni nebyla zlá.**

> ****PÁN** _(udiven)_: Nebyla.**

> ****HORA**: I řepa byla prý lepší než jindy.**

> ****PÁN**: Cukrovary vydělaly.**

> ****HORA**: Dobytek si letos na řízcích jistě pochutnal.**

> ****PÁN**: Proč vás to zajímá?**

> ****HORA**: Zajímá mne všechno z hospodářství.**

> ****PÁN**: Jste asi z rolnické usedlosti?**

> ****HORA**: Ano.**

_Pauza_.__

> ****PÁN**: Řízky byly dobré.**

> ****HORA**: Lisujete je?**

> ****PÁN** _(jaksi překvapen)_: Ovšem.**

> ****HORA**: Za přídavku vápna?**

> ****PÁN** _(ještě více překvapen)_: Ovšem!**

> ****HORA**: Pak důkladně našlapat po tenkých vrstvách a rozmíchat ve vodě čerstvé sedlé mléko –?**

> ****PÁN** _(přímo udiven)_: Dělali jste to už u vás tak?**

> ****HORA**: U nás to šlapávali, jak to šlapávali, a bylo toho škoda!**

> ****PÁN** _(zvědavě)_: A jak to, že se tolik o ty věci račte zajímat!**

> ****HORA**: Proč bych se o ně nezajímal? A nepomrzly vám?**

> ****PÁN**: Nepomrzly. Hnijí potom příliš rychle.**

> ****HORA**: Ano, je to konečně s nimi, říkám, skoro jako s okurkami. A když si člověk pochutnává na dobré okurce, proč by si dobytek neměl pochutnat na dobrých řízcích? _(Je v proudu.)_ Bude vám to snad připadat komické, ale proč by mně to mělo být lhostejné a proč by mne to nemohlo zajímat? Věříte-li, že kolikrát, než usnu, mám starost o to, mají-li krávy doma dost suché slámy pod sebou?**

_PÁN se jaksi ironicky uklání._

> ****HORA** _(v nových rozpacích)_: Snad taky račte pěstovat cukrovkové semeno?**

> ****PÁN**: Bohužel, spekuloval jsem s jetelovým.**

> ****HORA**: Však hodně platilo!**

> ****PÁN**: Ale neudrželo se. _(Náhle vstane a hledí HOROVI přímo do očí.)_ Promiňte, člověk jako vy není jistě –**

> ****HORA**: Promiňte, člověk jako vy –**

_Pauza._

> ****PÁN** _(vážně)_: Dovolte, ctěný pane, ale nebudeme se tu přece bavit o vedlejších věcech.**

> ****HORA**: Vysvobozujete mne z rozpaků.**

> ****PÁN**: Dostal jsem se sem cestou, kudy se nikdy nechodí –**

> ****HORA**: Vím o tom –**

> ****PÁN**: Prosím vás za prominutí.**

> ****HORA**: Nemám, co bych odpouštěl –**

> ****PÁN**: Ona dáma –**

> ****HORA** _(volá)_: Lojzino! _(S úsměvem.)_ Zabarikádovala se –**

_PÁN zmaten si zase usedne… Delší pauza._

> ****PÁN** _(znova povstane, skoro slavnostně)_: Vidím, že jste jistě řádný člověk, a jsem hotov vás i odprosit –**

> ****HORA** _(neméně slavnostně)_: Ujišťuji vás, že nemám, co bych odpouš­těl, a že vina je spíše na naší straně. Šlo o napodobení jisté věci… _(Usmívá se zmateně.)_**

> ****PÁN** _(ovšem nechápe a zase usedne. Delší pauza – pak vstane, prostě)_: Račte dovolit, ale snad bude nejlépe, odejdu-li –**

> ****HORA**: Ale to zase snad by nebylo hezké od nás, když jsme vás sem skoro vlákali –**

_PÁN je úplně udiven a zase usedne._

> ****HORA** _(u kuchyňky)_: Lojzino, nedělej hlouposti! Cožpak já za to mohu?**

> ****PÁN** _(stísněně)_: Ale snad vaše paní –**

> ****HORA** _(u kuchyně)_: Otevři, povídám! Sama sis to nadrobila –**

> ****LOJZIČKA** _(z kuchyně)_: Neotevřu. Je už ten pán pryč?**

> ****PÁN** _(povstal)_: Nejsem, milostivá, ale přejete-li si –**

> ****HORA** _(vážně)_: Ale žert se musí vysvětlit!**

> ****PÁN** _(v rozpacích)_: Žert – jaký žert?**

## 10\. výstup

_LOJZIČKA a předešlí._

_LOJZIČKA vyjde z kuchyně, opře se o zeď, zadívá se na PÁNA, pak na BRATRA._

> ****HORA** _(vážně i vesele)_: Nuže?**

> ****LOJZIČKA** _(polo vesele)_: Ale vždyť já nemám, co bych vysvětlovala – to víš přece dobře!**

_Pauza._

> ****PÁN** _(dívá se na LOJZIČKU)_: Milostivá paní, každý ve svém životě vyvede někdy nějakou hloupost – a dnes – byl – takový – krásný – den –**

> ****HORA** _(s LOJZIČKOU se významně na sebe usmějí, pak postoupí HORA k PÁNOVI, vezme mu z ruky cylindr, položí ho na stolek vlevo, prostě)_: To je moje sestra. Račte se posadit! _(Stává se jaksi rozpustilým a poťouchlým.)_ Má sestra vaří výbornou kávu. Snad vám bude dobře chutnat. My si můžeme povídat o čemkoliv, a ona bude zase ráda, že může obsloužit vás jako před chvílí… _(Udivený pohled PÁNŮV.)_ Prosím! Prosím! _(K sobě skoro.)_ Čáry, máry fuk! _(Obrátí se ke kuchyni, uzří jakýsi zmatený pohled LOJZIČKY.)_ Co? že už není zrovna teplá? _(PÁNOVI.)_ Aspoň budete hezčí!**

_PÁN se jaksi usmál, ale kaboní se, kaboní se zle._

> ****HORA** _(se rovněž posadí)_: – a že jsem vás začal najednou bavit o hospodářství – byl jsem opravdu v rozpacích –**

> ****PÁN** _(zadívá se upřeně na něho)_: Ale mne to bavilo.**

> ****HORA**: Jsem úředník, ale v tom – ležím celé dny.**

> ****PÁN** _(s úsměvem)_: Co je vám po moderním hospodářství?**

> ****HORA**: Je to moje vášeň. Ale pěstovat jetel na semeno – nehraje to jistě ani podřadnou roli ve vývozu – za červený dávali u nás zatracené peníze!**

_PÁN zadíval se na LOJZIČKU, neodpovídá._

> ****HORA**: Vidíš, Lojzino, taky venkovan. Cukr si vemte!**

> ****PÁN**: Děkuji!**

> ****LOJZIČKA** _(jaksi dopálena)_: Prosím, odpusťte, že můj bratr je takový blázen.**

> ****PÁN**: Ne, váš pan bratr mluví zcela rozumně!**

> ****LOJZIČKA**: Ne, zde šlo o jinou věc.**

> ****HORA** _(rychle)_: O žádnou! Takové věci se nepovídají… _(Velitelsky.)_ Račte! Když jste přijal naše pozvání –**

_PÁN usedne, tentokrát definitivně. To se ví, že do konce aktu neví, na čem je, ale ví přece už aspoň, že LOJZINA, hezké děvče, je sestrou pána, který se neobyčejně zajímá o hospodářství, a že to nejsou žádní zlí lidé. Proto se už sem tam rozhlédne zvolna po pokoji, zabrousí pohledem ke kuchyni a usmívá se, když HORA se rozohňuje. Pochybnosti tu ještě jsou, ale –_

> ****HORA**: Také skrojky se u nás zle nakládají. Bere se k tomu úplně čerstvý chrást, nebo pomoklý, a jak se to nahází na hromadu, tak se to nahází –**

> ****PÁN**: Skrojky přece musí zavadnout –**

> ****HORA**: Také jsem to vždycky říkal: naházet to do jámy na metr vysoko, počkat, až se to pořádně zahřeje, a teprve pak ušlapat.**

> ****PÁN**: Do větších hromad zkrátka, aby se brzo zapařily.**

> ****HORA**: Taky! A dělat vůbec skrojky větší –**

> ****PÁN**: Někdy se těžko vypařují.**

> ****HORA**: U nás tím krmí vepře, a jak jim to jde k duhu! I angličtí to žerou – radost se podívat –**

> ****PÁN**: U nás tím krmí domkáři.**

> ****HORA**: A škodilo to?**

> ****PÁN**: Málo!**

_Pauza._

> ****HORA** _(vstane, deklamuje skoro)_: A krmnou řepou jak se dají zkrmit! Se suchým jetelem nebo senem, na 100 kilo tak pět kilo řezanky nebo šrotu – to se ví, že se to musí spařit nebo vařit – vodu nevylévat! Nakonec ovšem se zase musí sem tam přidat otrub nebo třeba umláceného jetelového listu – je kolikrát lepší než otruby – ale zase prach musí ven… _(Zadívá se na PÁNA.)_**

> ****PÁN** _(se dívá na práh kuchyňky. S úsměvem)_: Ale že tak slečnu sestru odbýváte!**

> ****HORA**: Ta by si k nám ani nesedla! A pak se hněvá!**

> ****PÁN**: Proč?**

> ****HORA** _(mávne rukou)_: A tak –! _(Podívají se s PÁNEM na sebe a oba kupodivu se pěkně nehlučně zasmějí.)_**

_LOJZIČKA polo ve dveřích zadívala se do světničky._

> ****HORA** _(PÁNOVI)_: Chutnala vám?**

> ****PÁN** _(znalecky)_: Byla velmi dobrá.**

> ****HORA** _(se vesele rozchechtá)_: Po druhé! Lojzino, odnes cukr!**

> ****PÁN** _(se jaksi zakabonil, ale dívá se na LOJZIČKU, která nevrle, se zlostným pohledem na hosta, přistoupí ke stolu. Jak bere cukřenku, setká se její pohled s PÁNOVÝM. PÁN neví, co říci.)_: Byla opravdu velice dobrá! _(Usměje se.)_**

_LOJZIČKA pohlazena tou chválou, usměje se také. HORA sklonil hlavu, v tichu ji náhle zvedne a zachytí oba úsměvy lidiček u stolu. Co to? Nic, pranic, a přece něco. Aspoň rozpaky jsou pryč. Všichni se náhle vesele zasmějí, PÁN však brzo přestane._

## 11\. výstup

_PILÁT a předešlí._

_Dveře vlevo se otevřou, je slyšet zase veselé zaječení muziky odkudsi zdola._

> ****PILÁT** _(mezi dveřmi)_: Muzika se vrací! _(Překvapen zírá na návštěvu u stolu.)_**

> ****HORA**: Muzika se vrací, ale kafíčko je pryč!**

_LOJZIČKA rozveselena dívá se na PILÁTA. PÁN si mne bradu._

<div class="centered">

<div class="verse">

_A opona jde dolů._

</div>

</div>

</section>
